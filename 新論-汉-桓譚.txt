新論

漢 桓譚


上


本造第一

秦呂不韋請迎高妙，作《呂氏春秋》。漢之淮南王聘天下辯通，以著篇章。書成，皆布之都市，懸置千金，以延示眾士，而莫能有變易者，乃其事約艷，體具而言微也。董仲舒專精於述古，年至六十餘，不窺園井菜。餘為《新論》，術辨古今，亦欲興治也，何異《春秋》褒貶邪！今有疑者，所謂蚌異蛤、二五為非十也。譚見劉向《新序》、陸賈《新語》，乃為《新論》。莊周寓言，乃云「堯問孔子」；《淮南子》云「共工爭帝，地維絕」，亦皆為妄作。故世人多云短書不可用。然論天間，莫明於聖人，莊周等雖虛誕，故當采其善，何云盡棄邪！

王霸第二

夫上古稱三皇、五帝，而次有三王、五霸，此皆天下君之冠首也。故言三皇以道治，而五帝用德化；三王由仁義，五霸用權智。其說之曰：無制令刑罰，謂之皇；有制令而無刑罰，謂之帝；賞善誅惡，諸侯朝事，謂之王；興兵眾，約盟誓，以信義矯世，謂之霸。王者，往也，言其惠澤優游，天下歸往也。五帝以上久遠，經傳無事，唯王霸二盛之美，以定古今之理焉。

夫王道之治，先除人害，而足其衣食，然後教以禮儀，而威以刑誅，使知好惡去就，是故大化四湊，天下安樂，此王者之術。

霸功之大者，尊君卑臣，權統由一，政不二門，賞罰必信，法令著明，百官修理，威令必行，此霸者之術。
王道純粹，其德如彼；霸道駁雜，其功如此；俱有天下，而君萬民，垂統子孫，其實一也。湯、武則久居諸侯方伯之位，德惠加於百姓。夫王道之主，其德能載，包含以統乾元也。

儒者或曰：「圖王不成，其弊亦可以霸」。此言未是也。傳曰：「孔氏門人，五尺童子，不言五霸事者，惡其違仁義而尚權詐也」。

求輔第三

治國者，輔作之本，其任用咸得大才。大才乃主之股肱羽翮也。王公大人則嘉得良師明輔，品庶凡民則樂畜仁賢哲士，皆國之柱棟而人之羽翼。王者易輔，霸者難佐。

昔殷之伊尹，周之太公，秦之百里奚，雖咸有大才，然皆年七十餘，乃升為王霸師。

昔秦王見周室之失統，喪權於諸侯，自以當保有九州，見萬民碌碌，猶群羊聚豬，皆可以竿而驅之，故遂自恃，不任人、封立諸侯。及陳勝、楚、漢，咸由布衣，非封君有土，而并共滅秦，遂以敗也。

高帝既定天下，念項王從函穀入，而己由武關到，推卻關，修強守御，內充實三軍，外多發屯戍，設窮治黨與之法，重懸告反之賞。及王翁之奪取，乃不犯關梁厄塞，而坐得其處。王翁自見以專國秉政得之，即抑重臣，收下權，使事無大小深淺，皆斷決於己身。及其失之，人不從大臣生焉。更始帝見王翁以失百姓心亡天下，既西到京師，恃民悅喜，則自安樂，不聽納諫臣謀士，赤眉圍其外，而近臣反城，遂以破敗。

由是觀之，夫患害奇邪不一，何可勝為設防量備哉？防備之善者，則唯量賢智大材，然後先見豫圖，遏將救之耳。

明鏡，龜策也。章程，斛斗也。銓衡，丈尺也。維針艾方藥者，已病之具也，非良醫不能以愈人。材能德行者，治國之器也，非明君不能以立功。醫無針藥，可作為求買,以行術伎，不須必自有也。君無材德，可選任明輔，不待必躬能也。由是察焉，則材能德行，國之針藥也，其得立功效，乃在君輔。傳曰：「得十良馬，不如得一伯樂；得十利劍，不如得一歐冶」。多得善物，不如少得能知物。知物者之致善珍，診益廣，非特止於十也。朝九州之俊。

昔堯試舜於大麓者，乃領錄天下之事，如今之尚書官矣。宜得大賢智，乃可使處議持平焉。昔周公光崇周道，澤被四表。治獄如水。

夫聖人乃千載一出，賢人君子所想思而不可得見者也。切直忠正，則汲黯之敢諫諍也。前世俊士，立功垂名，圖畫於殿閣宮省，此乃國之大寶，亦無價矣。雖積和璧，累夏璜，囊隋侯，篋夜光，未足喻也。伊、呂、良、平，何世無之？但人君不知，群臣勿用也。

捕猛獸者，不使美人舉手；釣巨魚者，不使稚子輕預。非不親也，力不堪也。奈何萬乘之主而不擇人哉？

傳記言：魏牟北見趙王，王方使冠工制冠於前，問治國於牟。對曰：「大王誠能重國若此二尺縱，則國治且安」。王曰：「國所受於先人，宗廟社稷至重，而比之二尺縱，何也？」牟曰：「大王制冠，不使親近，而必求良工者，非為其敗縱而冠不成與？今治國不善，則社稷不安，宗廟不血食。大王不求良士，而任使其私愛，此非輕國於二尺縱之制耶？」王無以應。

凡人性難極也，難知也；故其絕異者，常為世俗所遺失焉。

薛翁者，長安善相馬者也。於邊郡求得駿馬，惡貌而正走，名驥子。騎以入市，去來人不見也。後勞問之，因請觀馬。翁曰：「諸卿無目，不足示也。」夫畜生賤也，然有尤善者，皆見記識。故馬稱驊騮、驥，牛譽郭椒、丁櫟。

賢有五品：謹敕於家事，順悌於倫黨，鄉里之士也；作健曉惠，文史無害，縣廷之士也；信誡篤行，廉平公，理下務上者，州郡之士也；通經術，名行高，能達於從政，寬和有固守者，公輔之士也；才高卓絕，疏殊於眾，多籌大略，能圖世建功者，天下之士也。居家循理，鄉里和順，出入恭敬，言語謹遜，謂之善士。

言求取輔佐之術，既得之，又有大難三，而止善二。

為世之事，中庸多，大材少，少不勝眾，一口不能與一國訟，持孤特之論，干雷同之計，以疏賤之處，逆貴近之心，則萬不合，此一難也。夫建踔殊。為非常，乃世俗所不能見也，又使明智圖事，而與眾平之，亦必不足，此二難也。既聽納，有所施行，而事未及成，讒人隨而惡之，即中道狐疑，或使言者還受其尤，此三難也。

智者盡心竭言，以為國造事，眾間之，則反見疑，壹不當合，遂被譖想，雖有十善，隔以一惡去，此一止善也。材能之士，世所嫉妒，遭遇明君，乃壹興起，既幸得之，又復隨眾，弗與知者，雖有若仲尼，猶且出走，此二止善也。

是故非君臣致密堅固，割心相信，動無間疑，若伊、呂之見用，傳說通夢，管、鮑之信任，則難以遂功竟意矣。

又說之言，亦甚多端，其欲觀使者，則以古之賢輔厲主，欲間疏別離，則以專權危國者論之。蓋父子至親，而人主有高宗、孝己之設，及景、武時栗、衛太子之事；忠臣高節，時有龍逢、比干、伍員、晁錯之變；比類眾多，不可盡記，則事曷可為邪？庸易知邪？雖然，察前世已然之效，可以觀覽，亦可以為戒。維諸高妙大材之人，重時遇咎，皆欲上與賢侔，而垂榮歷載，安肯毀明廢義，而為不軌惡行乎？若夫魯連解齊、趙之金封，虞卿捐萬戶與國相，乃樂以成名肆志，豈復干求便辟趨利耶？覽諸邪背叛之臣，皆小辨貪饕之人也，大材者莫有焉。

由是觀之，世間高士材能絕異者，其行親任亦明矣，不主乃意疑之也！如不能聽納，施行其策，雖廣知得，亦終無益也。賈誼不左遷失志，則文彩不發。淮南不貴盛富饒，則不能廣聘駿士，使著文作書。太史公不典掌書記，則不能條悉古今。揚雄不貧，則不能作玄、言。殷之三仁，皆暗於前而章於後，何益於事？何補於君？謂揚子云曰：「如後世復有聖人，徒知其材能之勝己，多不能知其聖與非聖人也。」子云曰：「誠然。」

言體第四

凡人耳目所聞見，心意所知識，性情所好惡，利害所去就，亦皆同務焉。若材能有大小，智略有深淺，聽明有暗照，質行有薄厚，亦則異度焉。非有大材深智，則不能見其大體。

大體者，皆是當之事也。夫言是而計當，遭變而用權，常守正，見事不惑，內有度量，不可傾移而誑以譎異，為知大體矣。如無大材，則雖威權如王翁，察慧如公孫龍，敏給如東方朔，言災異如京君明，及博見多聞，書至萬篇，為儒教授數百千人，只益不知大體焉。

維王翁之過絕世人有三焉：其智足以飾非奪是，辨能窮詰說士，威則震懼群下，又數陰中不快己者。故群臣莫能抗答其論，莫敢干犯匡諫，卒以致亡敗，其不知大體之禍也。

帝王之大體者，則高帝是矣。高帝曰：「張良、蕭何、韓信，此三子者，皆人杰也。吾能用之，故得天下。」此其知大體之效也。

王翁始秉國政，自以通明賢聖，而謂群下才智莫能出其上。是故舉措興事，輒欲自信任，不肯與諸明習者通共，茍直意而發，得之而用，是以稀獲其功效焉。故卒遇破亡。此不知大體者也。

高帝懷大智略，能自揆度，群臣制事定法，常謂曰：「庳而勿高也，度吾所能行為之。」憲度內疏，政合於時，故民臣樂悅，為世所思，此知大體者也。

王翁嘉慕前聖之治，而簡薄漢家法令，故多所變更，欲事事效古。美先聖制度，而不知己之不能行其事。釋近趨遠，所尚非務，故以高義，退致廢亂，此不知大體者也。

高祖欲攻魏，乃使人窺視其國相及諸將率左右用事者，知其主名，乃曰：「此皆不如吾蕭何、曹參、韓信、樊噲等，亦易與耳。」遂往擊，破之。此知大體者也。

王翁前欲北伐匈奴，及後東擊青、徐眾郡赤眉之徒，皆不擇良將，而但以世姓及信謹文吏，或遣親屬子孫，素所愛好，咸無權智將帥之用，猥使據軍持眾，當赴強敵。是以軍合則損，士眾散走；咎在不擇將。將與主俱不知大體者也。

動如雷震，住如岳立，攻如奔電，取如疾風，前輕後重，內實外虛。周亞夫嚴猛哮吼之用，可謂國之大將軍。世有圍棋之戲，或言是兵法之類也。及為之，上者遠棋疏張置，以會圍，因而伐之，成多得道之勝。中者，則務相絕遮要，以爭便求利，故勝負狐疑，須計數而定。下者，則守邊隅，趨作目，以自生於小地，然亦必不如。

察薛公之言黥布反也，上計云取吳、楚，并齊、魯、及燕、趙者，此廣地道之謂也；中計云取吳、楚，并韓、魏，塞成皋，據敖倉，此趨遮要爭利者也；下計云取吳、下蔡，據長沙，以臨越，此守邊隅、趨作目者也。

更始帝將相能防衛，而令中死棋皆生也。更始帝到長安，其大臣辟除東宮之事，為下所非笑，但為小衛樓，半城而居之，以是知其將相非蕭、曹之儔也。

夫言行在於美善，不在於眾多。出一美言善行，而天下從之，或見一惡意醜事而萬民違，可不慎乎！故易曰：「言行，君子之樞機。樞機之發，榮辱之主。所以動天地者也。」

王翁刑殺人，又復加毒害焉。至生燒人，以五毒灌死者肌肉。及埋之，復薦覆以荊棘。人既死，與木土等，雖重加創毒，亦何損益？

成湯不省納，無補於士民，士民向之者，嘉其有德惠也。

齊宣之活牛，無益於賢人，賢人善之者，貴其有仁心也。

文王葬枯骨，無益於眾庶，眾庶悅之者，其恩義動人也。

王翁之殘死人，觀人五藏，無損於生人。生人惡之者，以殘酷示之也。

維此四事，忽微而顯著，纖細而猶大，故二聖以興，一君用稱，王翁以亡。知大體與不知者遠矣。

聖王治國，崇禮讓，顯仁義，以尊賢愛民為務。是為卜筮維寡，祭祀用稀。

昔楚靈王驕逸輕下，簡賢務鬼，信巫祝之道，齋戒潔鮮，以祀上帝、禮群神，躬執羽紱，起舞壇前。吳人來攻，其國人告急，而靈王鼓舞自若，顧應之曰：「寡人方祭上帝，樂明神，當蒙福佑焉，不敢赴救。」而吳兵遂至，俘獲其太子及後姬以下，甚可傷。

王翁好卜筮，信時日，而篤於事鬼神，多作廟兆，潔齋祀祭。犧牲淆膳之費，吏卒辦治之苦，不可稱道。為政不善，見叛天下。及難作兵起，無權策以自救解，乃馳之南郊告禱，搏心言冤，號興流涕，叩頭請命，幸天哀助之也。當兵入宮日，矢射交集，燔火大起，逃漸臺下，尚抱其符命書及所作威鬭，可謂蔽惑至甚矣！

見徵第五

東方朔短辭薄語，以謂信驗。人皆謂朔大智，後賢莫之及。譚曰：「鄙人有以狐為貍，以琴為箜篌，此非徒不知狐與瑟，又不知貍與箜篌，乃非但言朔，亦不知後賢也。」

余前為典樂大夫，有梟鳴於庭樹上，而府中門下皆為憂懼。後余與典樂謝俟爭鬭，俱坐免去。余從長安歸沛，道疾，蒙絮被，絳，乘馬，宿於下邑東亭中，亭長疑是賊，發卒夜來攻。余令吏勿鬭，乃相問解而去。此安靜自存也。

夫以人言善我，亦必以人言惡我。王翁使都尉孟孫往泰山告祠，道過徐州，徐州牧宋仲翁道余才智陳平、留侯之比也。孟孫還，喜謂余曰：「仲翁盛稱子德，子乃此邪！」余應曰：「與仆游四五歲，不吾見稱。今聞仲翁一言而奇怪之；若有人毀餘，子亦信之！吾畏子也。」

周易曰：「肥遁，無不利。」宋康王為無頭之冠，以示勇。傳記言：淳于髡至鄰家，見其灶突之直，而積薪在旁，曰：「此且有火災。」即教使更為曲突，而遠徙其薪。灶家不聽。後災，火果及積薪，而燔其屋。鄰里并救擊，乃滅止。而亨羊具酒，以勞謝救火者；曲突遠薪；固不肯呼淳于髡飲飯。智者譏之云：「教人曲突遠薪，固無恩澤；焦頭爛額，反為上客。」蓋傷其賤本而貴末也。豈夫獨突薪可以除害哉？而人病國亂，亦皆如斯。是故良醫醫其未發，而明君絕其本謀。後世多損於杜塞未萌，而勤於攻擊已成，謀臣稀賞，而鬭士常榮，猶彼人，殆失事之重輕。察淳于髡之預言，可以無不通，此見微之類也。

博士弟子韓生居東寺，連三夜有惡夢，以問人。人教使晨起，廁中祝之。三旦，而人告以為咒詛，捕治，數日死。

待詔景子春素善占，坐事系。其婦朱君至獄門，通言遺襦褲。子春驚曰：「朱君來言與？『朱』為誅；褲而襦，中絕者也。我當誅斷也。」

後遂腰斬。陽城子張明衡，蜀郡人，王翁與吾俱為講樂祭酒。及寢疾，預買棺槨，多下錦繡，立被髪冢。


中


譴非第六

王者初興，皆先建根本，廣立藩屏，以自樹黨，而強固國基焉。是以周武王克殷，未下輿而封黃帝、堯、舜、夏、殷之後及同姓親屬、功臣、德行以為羽翼，佐助鴻業，永垂流於後嗣。乃者強秦罷去諸侯，而獨自恃，任一身，子弟無所封，孤弱無與，是以為帝十四歲而亡。漢高祖始定天下，背亡秦之短計，導殷、周之長道，裒顯功德，多封子弟，後雖多以驕佚敗亡，然漢之基本，得以定成，而異姓強臣，不能復傾。至景、武之世，見諸王數作亂，因抑奪其權勢，而王但得虛尊，坐食租稅，故漢朝遂弱，孤單特立，是以王翁不興兵領士，而徑取天下。又懷貪功獨專之利，不肯封建子孫及同姓戚屬，為藩輔之固，故兵起莫之救助也。傳曰：「與死人同病者，不可為醫；與亡國同政者，不可為謀。」王翁行甚類暴秦，故亦十五歲而亡失。

獵射禽獸者，始欲中之，恐其創不大也；既已得之，又惡其傷肉多也。鄙人有得醬而美之，及飯，惡與人共食，即小唾其中，共者怒，因涕其醬，遂棄而俱不得食焉。彼亡秦、王翁，欲取天下時，乃樂與人分之；及已得而重愛不肯與，是惜肉唾之類也。

昔齊桓公出，見一故墟而問之。或對曰：「郭氏之墟也。」復問：「郭氏曷為墟？」曰：「善善而惡惡焉。」桓公曰:「善善惡惡乃所以為存，而反為墟，何也？」曰：「善善而不能用，惡惡而不能去。彼善人知其貴己而不用，則怨之；惡人見其賤己而不好，則仇之。夫與善人為怨，惡人為仇，欲毋亡得乎？」乃者王翁善天下賢智材能之士，皆徵聚，而不肯用，使人懷誹謗而怨之。更始帝惡諸王假號無義之人，而不能去，令各心狠而仇之。是以王翁見攻而身死，宮室燒盡；更始帝為諸王假號而出走，令城郭殘。二主皆有善善惡惡之費，故不免於禍難大災，卒使長安大都，壞敗為墟，此大非之行也。

北蠻之先，與中國并，歷年茲多，不可記也。仁者不能以德來，強者不能以力并也。其性忿鷙，獸聚而鳥散，其強難屈而和難得，是以聖王羈縻而不專制也。昔周室衰微，夷狄交侵，中國不絕如線，於是宣王中興，僅得復其侵地。夫以秦始皇之強，帶甲四十萬，不敢窺河西，乃筑長城以分之。漢興，高祖見圍於平城。呂后時為不軌之言。文帝時匈奴大入，烽火堠騎，至雍甘泉。景、武之間，兵出數困，卒不能禽制。即與之結和親，然後邊甬得安，中國以寧。其後匈奴內亂，分為五單于，甘延壽得承其弊，以深德呼韓邪單于，故肯委質稱臣，來入朝見漢家。漢家得以宣德廣之隆，而威示四海，莫不率服，歷世無寇。安危尚未可知，而猥復侵刻匈奴，往攻奪其璽綬，而貶損其大臣號位，變易舊常，分單于為十五，是以恨恚大怒，事相攻拒。王翁不自非悔；及遂持屈強無理，多拜將率，調發兵馬，運徙糧食財物，以彈索天下。天下愁恨怨苦，因大擾亂，竟不能挫傷一胡虜，徒自窮極竭盡而已。書曰：「天孽可避，自作孽不可活。」其斯之謂矣。

夫高帝之見圍，十日不食，及得免脫，遂無慍色，誠知其往攻非務，而怨之無益也。今匈奴負於王翁，王翁就往侵削擾之，故使事至於斯，豈所謂「肉自生蟲，而人自生禍」者邪！其為不急，乃劇如此，自作之甚者也。王莽時置西海郡，令其吏皆百石親事（一曰：為四百石），二歲而遷補。漢宣以來，百姓賦錢一歲為四十餘萬萬，吏俸用其半，餘二十萬萬藏於都內，為禁錢。少府所領園地作務之八十三萬萬，以給宮室供養諸賞賜。王莽起九廟，以銅為柱甍，大金銀錯鏤其上。舉火夜作，然炭干墻。

夫異變怪者，天下所常有，無世而不然。逢明主賢臣智士仁人，則修德善政、省職慎行以應之，故咎映消亡而禍轉為福焉。昔大戊遭桑穀生朝之怪，獲中宗之號。武丁有雉升鼎之異，身享百年之壽。周成王遇雷風折木之變，而獲反風歲熟之報。宋景公有熒惑守心之憂，星為徙三舍。由是觀之，則莫善於以德義精誠報塞之矣。故周書曰：「天子見怪則修德，諸侯見怪則修政，大夫見怪則修職，士庶見怪則修身，神不能傷道，妖亦不能害德。」及衰世薄俗，君臣多淫驕失政，士庶多邪心惡行，是以數有災異變怪；又不能內自省視，畏天戒而反，外考謗議，求問厥故，惑於佞愚，而以自詿誤，而令患禍得就，皆違天逆道者也。

武帝出璽印石，財有兆朕，子侯則沒印，帝畏惡，故殺之。

余前作王翁掌教大夫時，有男子畢康殺其母。有詔：「燔燒其子尸，暴其罪於天下。」余謂此事不宜宣布，上封是云：「昔宣帝時，公卿大夫朝會廷中，丞相語次言：『聞梟生子，子長，且食其母，乃能飛，寧然邪？』時有賢者應曰：『但聞烏子反哺其母耳。』丞相大慚，自悔其言之非也。群士皆少丞相，而多彼賢人。賢人之言，有益於德化也。是故君子掩惡揚善，鳥獸尚與之諱，而況於人乎？不宜發揚也。」呈衣冠於裸川。董賢女弟為詔儀，居舍號曰椒風。楚之郢都，車轂擊，民肩摩，市路相排突，號為朝衣新而暮衣蔽。道路皆蒿草，寥廓狼藉。或言：「往者公卿重臣缺，而眾人咸豫部署云：『甲乙當為之。』後果然。彼何以處知，而又能與上同意乎？孔子謂子貢『億則屢中』，今眾人能與子貢等乎？」余應曰：「世之在位人率同輩，相去不甚膠著，其修善少愈者，固上下所昔聞知也。夫明殊者視異，智均者慮侔，故群下之隱，常與上同度也。如昔湯、武之用伊、呂，高宗之取傳說，桓、穆之授管、甯、由、奚，豈眾人所識哉？彼群下雖好意措，亦焉能貞斯以可居大臣輔相者乎？國家設理官，制刑辟，所以定奸邪，又內量中丞、御吏，以正齊轂下。故常用明習者，始於欲分正法，而終乎侵輕深刻，皆務酷虐過度。欲見未盡力，而求獲功賞，或著能立事，而惡劣弱之謗，是以役以棰楚，舞文成惡，及事成獄畢，雖使皋陶聽之，猶不能聞也。至以言語小故，陷致人於族滅，事誠可悼痛焉。漸至乎朝廷，時有忿，聞惡弗原，故令天下相放，俱成惑譏。有司之行深刻，云「下尚執重，而令上得施恩澤」，此言甚非也。夫賢吏正士，為上處事，持法宜如丹青矣。是故言之當必可行也，罪之當必可刑也，如何茍欲阿指乎？

如遭上忽略，不宿留，而聽行其事，則當受強死也。哀帝時，待詔伍客以知皇、好方道，數召，後坐帝事下獄，獄窮訊，得其宿與人言：「漢朝當生勇怒子如武帝者。」刻暴以為先帝為「怒子」，非所宜言，大不敬。夫言語之時，過差失誤，乃不足被以刑誅，及詆欺事，可無於不至罪。易言「大人虎變，君子豹變」，即以是論諭人主，寧可謂曰：「何為比我禽獸乎？」如稱君之聖明與堯、舜同，或可怒曰：「何故比我於死人乎？」世主既不通，而輔佐執事者復隨而聽之，順成之，不亦重為朦朦乎？

九江太守龐真案縣，令高曾受社祭厘，有生牛肉二十斤，劾以主守盜，上請逮捕。詔：「厘不贓。」天下緣是，諸府縣社臘祠、祭灶，不但進熟食，皆復多肉、米、酒、脯臘諸奇珍，益盛，是故諸郡府至殺牛數十頭。

啟寤第七

龍無尺水，無以升天。聖人無尺土，無以王天下。讖出河圖洛書，但有兆朕，而不可知。後人妄復加增依托，稱是孔丘，誤之甚也。

張子侯曰：「揚子云西道孔子也，乃貧如此。」吾應曰：「子云亦東道孔子也。昔仲尼豈獨是魯孔子？亦齊、楚聖人也。」

畫水鏤冰，與時消釋。孔子以四科教士，隨其所喜，譬如市肆，多列雜物，欲置之者并至。聖人天然之姿，所以絕人遠者也。

昔顏淵有高妙次聖人之才，聞一知十。子貢對齊景公曰：「臣之事仲尼，譬如渴而操杯器就江海飲，滿腹而去，又焉知看江海之深？」

夫不翦之屋，不如阿房之宮，不琢之椽，不如磨礱之桷，玄酒不如倉吾之醇，不如《流鄭》之樂。諺言：「三歲學，不如三歲擇師。」孔子匹夫耳，而然名著，至其冢墓，高者牛羊雞豚而祭之，下及酒脯寒具，致敬而去。吳之水若魚，蜀之便山若禽獸。

祛蔽第八

顏淵所以命短，慕孔子，所以殤其年也。關東鄙語曰：「人聞長安樂，則出門西向而笑。知肉味美，則對屠門而大嚼。」此猶時人雖不別聖,亦復欣慕。如庸馬與良馬相追銜尾，至暮共列宿所，良馬鳴食如故，庸馬垂頭不復食；何異顏淵與孔子優劣。

余少時見揚子云之麗文高論，不自量年少新進，而猥欲逮及。嘗激一事，而作小賦，用精思太劇，而立感動發病，彌日瘳。子云亦言，成帝時，趙昭儀方大幸，每上甘泉，詔使作賦，為之卒暴，思精苦，始成，遂因倦小臥，夢其五藏出在地，以手收而內之。及覺，病喘悸，大少氣。病一歲。由此言之，盡思慮，傷精神也。

莊周病劇，弟子對泣之。應曰：「我今死，則誰先？更百年生，則誰後？必不得免，何貪於須臾？」

余前為王翁典樂大王，見樂家書記言：「文帝時，得魏文侯時樂人竇公，年百八十歲，兩目皆盲。文帝奇而問之曰：『何因？能服食而至此邪？』對曰：『臣年十三失明，父母哀其不及眾技事，教臣為樂，使鼓琴，日講習以為常事。臣不能導引，無所服餌也。不知壽得何力。』」余以為竇公少盲，專一內視，精不外鑒，恒逸樂，所以益性命也。

齊桓公行，見麥丘人，問其年幾何，對曰：「八十三矣。」公曰：「以子壽，祝寡人乎？」對曰；「使主君甚壽，金玉是賤，以人為寶。」

余嘗過故陳令、同郡杜房，見其讀老子書，言：「老子用恬淡養性，致壽數百歲；今行其道，寧能延年卻老乎？」余應之曰：「雖同形名，而質性才干乃各異度，有強弱堅脆之姿焉，愛養適用之，直差愈耳。譬猶衣履器物，愛之則完，全乃久。」余見其旁有麻燭，而垂一尺所，則因以喻事。言：「精神居形體，猶火之然燭矣。如善扶持，隨火而側之，可毋滅而竟燭。燭無，火亦不能独行於虛空，又不能後然其。猶人之耆老，齒墮發白，肌肉枯臘，而精神弗為之能潤澤內外周遍，則氣索而死，如火燭之俱盡矣。人之遭邪傷病，而不遇供養良醫者，或強死，死則肌肉筋骨，常若火之頃刺風而不獲救護，亦道滅，則膚餘干長焉。余嘗夜坐飲內中，然麻燭，燭半壓欲火，即自曰敕視，見其皮有剝，乃扶持轉側，火遂度而復。則維人身，或有虧剝，劇能養慎善持，亦可以得度。又人莫能識其始生時，則老亦死不當自知。夫古昔平和之世，人民蒙美盛而生，皆堅強老壽，咸百年左右乃死，死時忽如臥出者，猶果物穀實久老則自墮落矣，後世遭衰薄惡氣，娶嫁又不時，勤苦過度，是以身生子皆俱傷，而筋骨血氣不充強，故多兇短折，中年夭卒。其遇病，或疾痛惻怛，然後終絕，故咨嗟憎惡，以死為大故。昔齊景公美其國，嘉其樂，云：『使古而無死，何若？』晏子曰：『上帝以人之歿為善，仁者息焉，不仁者如焉。』今不思勉廣，日學自通，以趨立身揚名，如但貪利長生，多求延壽益年，則惑之不解者也。」或難曰：「以燭火喻形神，恐似而非焉。今人之肌膚，時剝傷而自愈者，血氣通行也。彼蒸燭缺傷，雖有火居之，不能復全。是以神氣而生長，如火燭不能自補完，蓋其所以為異也，而何欲同之？」應曰：「火則從一端起，而人神氣則於體，當從內稍出合於外，若由外腠達於內，固未必由端往也。譬猶炭火之赤，如水過渡之，亦小滅，然復生焉；此與人血氣生長肌肉等，顧其終極，或為灸，或為耳。曷為不可以喻哉！」

余後與劉伯師夜脂火坐語，燈中脂索，而炷焦禿，將滅息，則以示曉伯師，言人衰老亦如彼禿燈矣。又為言前麻燭事。伯師曰：「燈燭盡，當益其脂，易其燭；人老衰，亦如彼自纘。」余應曰：「人即稟形體而立，猶彼持燈一燭，及其盡極，安能自盡易？盡易之乃在人。人之儻亦在天，天或能為。他其肌骨血氣充強，則形神枝而久生，惡則絕傷，猶火之隨脂燭多少長短為遲速矣。欲燈燭自盡易以不能，但促斂旁脂以染漬其頭，轉側蒸干使火得安居，則皆復明焉。及本盡者，亦無以。今人之養性，或能使墮齒復生，白髪更黑，肌顏光澤，如彼促脂轉燭者，至壽極亦獨死耳。明者知其難求，故不以自勞，愚者欺或，而冀獲盡脂易燭之力，故汲汲不息。又草木五穀，以陰陽氣生於土，及其長大成實，實復入土，而後能生，猶人與禽獸昆蟲，皆以雄雌交接相生。生之有長，長之有老，老之有死，若四時之代謝矣。而欲變易其性，求為異道，惑之不解者也。」

衛後園有送葬時乘輿馬十匹，吏卒養視，善飲，不能乘，而馬皆六十歲乃死。余與劉子駿言養性無益，其兄子伯玉曰：「天生殺人藥，必有生人藥也。」余曰：「鉤吻不與人相宜，故食則死，非為殺人生也。譬若巴豆毒魚，石賊鼠，桂害獺，杏核殺狗，天非故為作也。」

正經第九

學者既多蔽暗，而師道又復缺然，此所以滋昏也。

秦近君能說《堯典》，篇目兩字之說，至十餘萬言，但說「曰若稽古」，三萬言。

子貢問蘧伯玉曰：「子何以治國？」答曰：「弗治治之。」

《易》一曰《連山》，二曰《歸藏》，三曰《周易》。《連山》八萬言，《歸藏》四千三百言。《連山》藏於蘭臺，《歸藏》藏於太卜。

《古文尚書》舊有四十五卷，為十八篇。

《古帙禮記》有五十六卷。

《古論語》二十一卷，與齊魯文異六百四十餘字。

《古孝經》一卷二十章，千八百七十二字，今異者四百餘字。蓋嘉論之林藪，文義之淵海也。

維四月，太子發上祭於畢，下至孟津之上。此武王已畢三年之喪，欲卒父業。升舟而得魚，則地應也，祭降烏，天應也。二年，聞紂殺比干，囚箕子，太師、少師抱樂器奔周。甲子，日月若連璧，五星若連珠，昧爽，武王朝至於商郊牧野，從天以討紂，故兵不血刃而定天下。

人抱天地之體，懷純粹之精，有生之最靈者也。是以貌動於木，言信於金，視明於火，聽聰於水，思睿於土。五行之用，動靜還與神通。貌恭則肅，肅時雨若；言從則，使若；視明則哲，哲時燠若；聽聰則謀，謀時寒若；心嚴則聖，聖時風若。金木水火皆載於土，雨燠寒皆發於風，貌言視聽皆生於心。

王者造明堂、辟雍。所以承天行化也。天稱明，故命曰明堂。上圓法天，下方法地，八窗法八風，四達法四時，九室法九州，十二坐法十二月，三十六戶法三十六雨，七十二牖法七十二風。為四面堂，各從其色，以仿四方。王者作圓池如璧形，實水其中，以環壅之，故曰辟雍。言其上承天地，以班教令，流轉王道，周而復始。

《左氏傳》遭戰國寢廢。後百餘年，魯人穀梁赤為《春秋》，殘略，多有遺失；又有齊人公羊高，緣經文作傳，彌離其本事矣。《左氏傳》於經，猶衣之表里，相待而成。經而無傳，使聖人閉門思之，十年不能知也。諸儒睹《春秋》之記，錄政治之得失，以立正義，以為聖人復起，當復作《春秋》也。自通士若太史公亦以為然。余謂之否。何則？前聖後聖，未必相襲。夫聖賢所陳，皆同取道德仁義，以為奇論異文，而俱善可觀者，猶人食皆用魚肉菜茄，以為生熟異和，而復居美者也。吳之篡弒滅亡，釁由季札，札不思上放周公之攝位，而下慕曹臧之謙讓，名已細矣。《春秋》之趣，豈謂爾乎？堯能則天者，貴其能臣舜、禹二聖。

識通第十

劉子政、子駿、子駿兄弟子伯玉三人，俱是通人，尤珍重《左氏》，教授子孫，下至婦女，無不讀誦者，此亦蔽也。

漢高祖建立鴻基，侔功湯、武，及身病，得良醫弗用，專委婦人，歸之天命，亦以誤矣。此必通人而蔽者也。

漢太宗文帝有仁智通明之德，承漢初定，躬儉省約，以惠休百姓，救贍困乏，除肉刑，減律法，薄葬埋，損輿服，所謂達於養生送終之實者也。及始從代徵時，謀議狐疑，能從宋昌之策，應聲馳來。即位而偃武修文，施布大恩，欲息兵革，與匈奴和親。總撮綱紀，故遂褒增隆為太宗也。而溺於俗議，斥遂材臣，又不勝私恩，使嬖妾慎夫人與皇后同席，以亂尊卑之倫，所通而蔽也。

漢武帝材質高妙，有崇先廣統之規，故即位而開發大志，考合古今，模獲前聖故事，建正朔，定制度；招選俊杰，奮揚威怒，武義四加，所征者服；興起六藝，廣進儒術，自開辟以來，惟漢家最為盛焉，故顯為世宗，可謂卓爾絕世之主矣。然上乃多過差，既欲斥境廣土，又乃貪利，爭物之無益者：聞西夷大宛國有名馬，即大發軍兵，攻取歷年，士眾多死，但得數十匹耳。又歌兒衛子夫，因幸愛重，乃陰求陳皇后過惡而廢退之，即立子夫，更其男為太子。後聽邪臣之譖，衛後以憂死，太子出走，滅亡不知其處。信其巫蠱，多徵會邪僻，求不急之方，大起宮室。內竭府庫，外罷天下，百姓之死亡不可勝數。此可謂通而蔽者也。

漢書陳遵傳云：「張竦為賊兵所殺。」李奇曰：「竦知有賊當去，會反支日，不去，因為賊所殺，桓譚以為通人之蔽也。」

揚子云為郎，居長安，素貧。比歲亡其兩男，哀痛之，皆持歸，葬於蜀，以此困乏。子云達聖道，明於死生，不下季札，然而慕戀死子，不能以義割恩，自令多費而致困貧。


下


離事第十一

舉網以綱，千目皆張；振裘持領，萬毛自整。治大國者亦當如此。以賢代賢謂之順，以不肖代不肖謂之亂。

關并，字子陽，材智通達。大司馬張戎，字仲功，習溉灌事。曰：「河水濁，一石水，六斗泥，而民競決河溉田，令河不通利，至三月桃花水至，則決，以其噎不泄也。可以禁民勿復引河。韓牧，字子臺，善水事。王平仲云：「《周譜》言：『定王五年，河徙故道。』今所行處，非禹所穿。」

四瀆之源，河最高而長，從高注下，水流激峻，故其流急，為平地災害。通歷數家算法，推考其紀，從上古天元以來，訖十一月甲子夜半朔冬至，日月若連璧。餘前為郎，典漏刻，燥濕寒溫輒異度，故有昏明晝夜，晝日參以晷景，夜分參以星宿，則得其正。

揚子云好天文，問之於黃門作渾天老工，曰：「我少能作其事，但隨尺寸法度，殊不曉達其意，然稍稍益愈。到今七十，乃甫適知己，又老且死矣。今我兒子愛學作之，亦當復年如我，乃曉知己，又且復死焉。」其言可悲可笑也。

通人揚子云因眾儒之說天，以天為如蓋轉，常左旋，日月星辰隨而東西，乃圖畫形體行度，參以四時歷數、昏明晝夜，欲為世人立紀律，以垂法後嗣。余難之曰：「春、秋分晝夜欲等，平旦，日出於卯，正東方，暮，日入於酉，正西方。今以天下人占視之，此乃人之卯酉，非天卯酉。天之卯酉，當北斗極。北斗極，天樞，樞，天軸也；猶蓋有保斗矣，蓋雖轉而保斗不移。天亦轉，周匝，斗極常在，知為天之中也。仰視之，又在北，不正在人上。而春、秋分時，日出入乃在斗南。如蓋轉，則北道遠南道近，彼晝夜刻漏之數何從等乎？」子云無以解也。後與子云奏事待報，坐白虎殿廊廡下，以寒故，背日曝背。有頃，日光去，背不復曝焉。因以示子云曰：「天即蓋轉而日西行，其光影當照此廊下而稍東耳，無乃是，反應渾天家法焉！」子云立壞其所作。則儒家以天為左轉，非也。

五藏言太山之上有刻石，凡千八百餘處，而可識知者七十有二。太史《三代世表》，旁行邪上，并效《周譜》。

漢之三主，內置黃門工倡。昔余在孝成帝時為樂府令，凡所典領倡優伎樂，蓋有千人之多也。聖賢之材不世，而妙善之技不傳。揚子云大材，而不曉音。余頗離雅操，而更為新弄。子云曰：「事淺易善，深者難識，卿不好《雅》、《頌》，而悅鄭聲，宜也。」惟人心之所獨曉，父不能以禪子，兄不能以教弟也。五聲各從其方：春角、夏徵、秋商、冬羽，宮居中央,而兼四季，以五音須宮而成。可以殿上五色錦屏風諭而示之：望視，則青、赤、白、黃、黑各各異類：就視，則皆以其色為地，四色文之。世其欲為四時五行之樂，亦當各以其聲為地，而用四聲文飾之，猶彼五色屏風矣。

余年十七為奉車郎中，衛殿中小苑西門。譚謂揚子曰：「君之為黃門郎，居殿中，數見輿輦，玉蚤、華芝及鳳皇、三蓋之屬，皆玄黃五色，飾以金玉，翠羽珠絡，錦繡茵席者也。雖不見古路車，亦數聞師之說，但素輿而蒲茵也。宓犧之制杵臼，萬民以濟，及後世加巧，因延力借身重以踐碓，而利十倍杵舂，又復設機關，用驢、騾、牛、馬及役水而舂，其利乃且百倍。」

劉歆致雨，具作土龍、吹律，及諸方術，無不備設。譚問：「求雨所以為土龍何也？」曰：「龍見者，輒有風雨興起，以迎送之；故緣其象類而為之。」難以：「頓牟、磁石，不能真是，何能掇針取芥？」子駿窮，無以應。

扶風漆縣之亭，部言本太王所處，其民有會日，以相與夜市，如不為期，則有重災咎。

太原郡民，以隆冬不火食五日，雖有疾病緩急，猶不敢犯，為介子推故也。

天下有鸛鳥，郡國皆食之，而三輔俗不敢取之，取或雷霹靂起。

原夫天不獨左彼而右此，其殺取時，適與雷遇耳。

余小時聞閭巷言：「孔子東游，見兩小兒辯鬭，問其故。一兒曰：『我以日始出時近，日中時遠。』一兒以日初出遠，日中時近。」長水校尉平陵關子陽以為：「日之去人，上方遠而四旁近。何以知之？星宿昏時出東方，其間甚疏，相離丈餘。及夜半，在上方，視之甚數，相離唯一二尺。以準度望之，逾益明白。故知天上之遠於旁也。日為天陽，火為地陽，地陽上升，天陽下降。今置火於地，從旁與上診其熱，遠近殊不同，乃差半焉。日中，正在上覆蓋人，人當天陽之沖，故熱於始出時。又新從太陰中來，故復涼於其西在桑榆間。大小雖同，氣猶不如清朝也。」桓君山曰：「子陽之言，豈其然乎！」

公孫龍，六國時辯士也，為堅白之論，假物取譬，謂白馬為非馬。非馬者，言白所以名色，馬所以名形也，色非形，形非色。人不能屈。後乘白馬，無符傳，欲出關；關吏不聽。此虛言難以奪實也。

世俗咸曰：「漢文帝躬儉約，修道德，躬先天下，天下化之，故致充實殷富，澤加黎庶，穀至石數錢，上下饒羨。」

太史公造書，書成，示東方朔,朔為平定，因署其下。「太史公」者，皆朔所加之者也。

洛陽季幼賓有小玉檢，衛謁者史子伯素號玉器，見而奇之，使余報以三萬錢，請買焉。幼賓曰：「我與好事長者傳之，已雇十萬，非三萬錢主也。」余驚駭云：「我若於路見此，千錢亦不市也。」故知之與不知，相去甚遠。

道賦第十二

餘少時學，好離騷，博觀他書，輒欲反學。揚子云工於賦，王君大習兵器，余欲從二子學。子云曰：「能讀千賦，則善賦。」君大曰：「能觀千劍，則曉劍。」諺曰：「伏習象神，巧者不過習者之門。」諺曰：「侏儒見一節，而長短可知。」孔子言：「舉一隅足以三隅反。」觀吾小時二賦，亦足以揆其能否。

余少時為奉車郎，孝成帝出祠甘泉河東，見部先置畢陰集靈宮，武帝所造，門曰望仙，殿曰存仙，欲書壁為之賦，以頌美二仙之行。

辨惑第十三

五福：壽、富、貴、安樂、子孫眾多。百足之蟲，共舉一身，安得不濟？無仙道，好奇者為之。

曲陽侯王根迎方士西門君惠，從其學養性卻老之術。余見侯曰：「聖人不學養性，凡人欲為之，欺罔甚矣。」君惠曰：「夫龜稱三千歲，鶴言千歲，以人之材，何乃不如蟲鳥邪？」余應曰：「誰當久與龜鶴同居？君審知其年歲乎？設令然，蟬螵渠略，又可使延年如龜鶴耶？」聖人何不學仙而令死邪？聖人皆形解仙去，言死者，示民有終也。

天下神人五：一曰神仙，二曰隱淪，三曰使鬼物，四曰先知，五日鑄凝。

淮南王之子娉迎道人，作為金銀，又云：「鉛字『金』與『公』，鉛則金之公，而銀者金之昆弟也。」

武帝有所愛幸姬王夫人，窈窕好容，質性佞。夫人死，帝痛惜之。方士李少君言能致其神，乃夜設燭張幄，置夫人神影，令帝居他帳中遙望，見好女似夫人之狀，還帳坐。

元帝被病，廣求方士，漢中送道士王仲都者，詔問：「何所能為？」對曰：「但能忍寒暑耳。」乃以隆冬盛寒日，令袒衣，載以駟馬，於上林昆明池上環冰而弛。御者厚衣狐裘，甚寒戰，而仲都獨無變色。臥於池臺上，曛然自若。此耐寒也。因為待詔。至夏大暑日，使曝坐，又環以十爐火，不言熱而身不汗出。

近哀、平間，睢陵有董仲君，好方道。嘗犯事，坐重罪，系獄，佯病、死。數日，目陷蟲出。吏捐棄之。既而復活。故知幻術靡所不有。

又能鼻吹口歌，吐舌，聳眉動目。荊州有鼻飲之蠻，南城有頭飛之夷，非為幻也。

哀帝時，有老人范蘭，言年三百歲。初與人相見，則喜而相應和；再三，則罵而逐人。史子心見署為丞相史，官架屋，發吏卒及官奴婢以給之，作金，不成。丞相自以力不足，又白傅太后。太后不復利於金也，聞金成可以作延年藥，又甘心焉。乃除之為郎，舍之北宮，中使者待遇。

余嘗與郎冷喜出，見一老翁，糞上拾食，頭面垢醜，不可忍視。喜曰：「安知此非神仙？」余曰：「道必形體如此，無以道焉。」

劉子駿信方士虛言，為神仙可學。嘗問言：「人誠能抑嗜欲，闔耳目，可不衰竭乎？」余見其庭下有大榆樹，久老剝折，指謂曰：「彼樹無情欲可忍，無耳目可闔，然猶枯槁朽蠹；人雖欲愛養，何能使之不衰？」

黃門郎程偉，好黃白術。娶妻得知方家女。偉常從駕出，而無時衣，甚憂。妻曰：「請致兩端縑。」縑即無故而至前。偉按枕中《鴻寶》作金，不成；妻乃往視偉。偉方扇炭燒筒，筒中有水銀，妻曰：「吾欲試相視一事。」乃出其囊中藥，少少投之；食頃發之，已成銀。偉大驚，曰：「道近在汝處，而不早告我，何也？」妻曰：「得之須有命者。」於是偉日夜說誘之，賣田宅以供美實衣服，猶不肯告偉。偉乃與伴謀撾笞伏之，妻輒知之，告偉言：「道必當傳其人。得其人，道路相遇，輒教之；如非其人，口是而心非者，雖寸斷支解，而道猶不出也。」偉逼之不止，妻乃發狂，裸而走，以泥自涂，遂卒。

呂仲子婢死，有女兒年四歲，葬後數來撫循之，亦能為兒沐頭浣濯，甚令人惡之。以告方士，云其家青狗為之，殺之則止；婢遂不復來。楊仲文亦言：所知家嫗死，已斂未葬，忽起飲食，後醉而坐棺前祭床上。如是三四，家益厭苦。其後醉，形壞，但得老狗，便打殺之。推問，乃里頭沽家狗。

述策第十四

或云：「陳平為高帝解平城之圍，則言：『其事秘，世莫得而聞也。』此以工妙踔善，故藏隱不傳焉。子能權知斯事否？」吾應之曰：「此策乃反薄陋惡，故隱而不泄。高帝見圍七日，而陳平往說閼氏，閼氏言於單于而出之，以是知其所用說之事矣。彼陳平必言漢有好麗美女，為道其容貌天下無有，今困急，已馳使歸迎取，欲進與單于，單于見此人，必大好愛之；愛之，則閼氏日以遠疏，不如及其未到，令漢得脫去，亦不持女來矣。閼氏婦女，有妒之性，必憎惡而事去之。此說簡而要，及得其用，則欲使神怪，故隱匿不泄也。」劉子駿聞吾言，乃立稱善焉。

閔友第十五

諺曰：「有白頭如新，傾蓋如故。」言內有以相知與否，不在新故也。

莊尤，字伯石。高君孟頗知律令，嘗自伏寫書，著作署郎哀其老，欲代之，不肯，云：「我躬自寫，乃當十遍讀。」

揚雄作《玄》書，以為玄者天也、道也，言聖賢制法作事，皆引天道以為本統，而因附屬萬類、王政、人事、法度，故宓義氏謂之易，老子謂之道，孔子謂之元，而揚雄謂之玄。《玄經》三篇，以紀天、地、人之道，立三體，有上、中、下，如禹貢之陳三品，三三而九，因以九九八十一，故為八十一卦。以四為數，數從一至四，重累變易，竟八十一而遍，不可損益。以三十五蓍揲之。《玄經》五千餘言，而傳十二篇也。王公子問：「揚子云何人邪？」答曰：「揚子云才智開通，能入聖道，卓絕於眾，漢興以來，未有此也。」國師子駿曰：「何以言之？」答曰：「通才著書以百數，惟太史公為廣大，餘皆殘小論，不能比之子云所造《法言》、《太玄》也。《玄經》，數百年外其書必傳。世咸尊古卑今，貴所聞、賤所見也，故輕易之。老子其心玄遠，而與道合。若遇上好事，必以《太玄》次《五經》也。」

時農。通人如子禮。余同時佐郎官有梁子初、揚子林，好學，所寫萬卷，至於白首。嘗有所不曉百許寄余，余觀其事，皆略可見。

茂陵周智、孫胡，不為賦訟酬應之文，為大司徒掾，見使兼領眾事，典定文義。

琴道第十六

昔神農氏繼宓義而王天下，亦上觀法於天，下取法於地，近取諸身，遠取諸物，於是始削桐為琴，繩絲為弦，以通神明之德，合天地之和焉。琴長三尺六寸有六分，象期之數。厚寸有八，象三六數。廣六寸，象六律。上圓而斂，法天。下方而平，法地。上廣下狹，法尊卑之禮。琴隱長四十五分，隱以前長八分。五弦，第一弦為宮，其次商、角、徵、羽。文王、武王各加一弦,以為少宮、少商。下徵七弦，總會樞極。足以通萬物而考治亂也。八音之中，惟絲最密，而琴為之首。

琴之言禁也，君子守以自禁也。大聲不震嘩而流漫，細聲不湮滅而不聞。八音廣博，琴德最優。古者聖賢，玩琴以養心。夫遭遇異時，窮則獨善其身而不失其操，故謂之「操」。「操」以鴻雁之音。達則兼善天下，無不通暢，故謂之「暢」。《堯暢》經逸不存。《舜操》者，昔虞舜聖德玄遠，遂升天子，喟然念親，巍巍上帝之位不足保，援琴作「操」，其聲清以微。《禹操》者,昔夏之時，洪水襄陵沈山，禹乃援琴作「操」，其聲清以溢，潺潺，志在深河。《微子操》：微子傷殷之將亡，終不可奈何，見鴻鵠高飛，援琴作「操」，其聲清以淳。《文王操》者，文王之時，紂無道，爛金為格，溢酒為池，宮中相殘，骨肉成泥，璇室瑤臺，藹云翳風，鐘聲雷起，疾動天地，文王躬被法度，陰行仁義，援琴作「操」，故其聲紛以擾，駭角震商。《伯夷操》，《箕子操》，其聲淳以激。

晉師曠善知音。衛靈公將之晉，宿於濮水之上，夜聞新聲，召師涓告之，曰：「為我聽寫之。」曰：「臣得之矣。」遂之晉。晉平公饗之。酒酣，靈公曰：「有新聲，愿奏之。」乃令師涓鼓琴。未終，師曠止之，曰：「此亡國之聲也。」

雍門周以琴見孟嘗君。孟嘗君曰：「先生鼓琴，亦能令文悲乎？」對曰：「臣之所能令悲者：先貴而後賤，昔富而今貧，擯壓窮巷，不交四鄰，不若身材高妙，懷質抱真，逢讒罹謗，怨結而不得信；不若交歡而結愛，無怨而生離，遠赴絕國，無相見期；不若幼無父母，壯無妻兒，出以野澤為鄰，入用堀穴為家，困於朝夕，無所假貸。若此人者，但聞飛烏之號，秋風鳴條，則傷心矣。臣一為之援琴而太息，未有不凄惻而涕泣者也。今若足下，居則廣廈高堂，連闥洞房，下羅帷，來清風，倡優在前，諂諛侍側，揚《激楚》，舞鄭妾，流聲以娛耳，練色以淫目。水戲則舫龍舟，建羽旗，鼓吹乎不測之淵。野游則登平原，馳廣囿，強弩下高鳥，勇士格猛獸，置酒娛樂，沈醉忘歸。方此之時，視天地曾不若一指，雖有善鼓琴，未能動足下也。」孟嘗君曰：「固然。」雍門周曰：「然臣竊為足下有所常悲。夫角帝而困秦者，君也；連五國而伐楚者，又君也。天下未嘗無事，不從即衡。從成則楚王，衡成則秦帝。夫以秦、楚之強而報弱薛，譬猶磨蕭斧而伐朝菌也。有識之士，莫不為足下寒心酸鼻。天道不常盛，寒暑更進退，千秋萬歲之後，宗廟必不血食。高臺既以傾，曲池有已平，墳墓生荊棘，狐兔穴其中，游兒牧豎，躑躅其足而歌其上，行人見之凄愴，曰：『孟嘗君之尊貴，亦猶若是乎！』」於是，孟嘗君喟然太息，涕淚承睫而未下。雍門周引琴而鼓之，徐動宮徵，叩角羽，初終，而成曲。孟嘗君遂噓欷而就之，曰：「先生鼓琴，令文立若亡國之人也。」

宣帝元康、神爵之間，丞相奏能鼓雅琴者渤海趙定、梁國龍德，召見溫室，拜為侍郎。黃門工鼓琴者有任真卿。虞長倩能傳其度數、妙曲、遺聲。成少伯工吹竽，見安昌侯張子夏鼓瑟，謂曰：「音不通千曲以上，不足以為知音。」

補遺

夏禹之時，鴻水。若其小說家，合叢殘小語，近取譬論，以作短書，治身治家，有可觀之辭。遏絕其端，其命在天也。

予見新進麗文，美而無采；及見劉揚言辭，常輒有得。文家各有所慕，或好浮華而不知實核，或美眾多而不見要約。（及相如之吊二世，全為賦體。桓譚以為）其言惻愴，讀者嘆息；及卒章要切，斷而能悲也。

聲氏之牛夜亡而遇夔，止而問焉：「我有四足，動而不善；子一足而超踴，何以然？」夔曰：「以吾一足，王於子矣。」

魏三月上祀，農官讀法，法曰：「耒無十其羽，鋤無泥其涂。春田如布平以直；夏田如鶩；秋田惕惕，如寇來不可測；冬田吳、越視。上上之田收下下，女則有罰；下下之田收上上，女則有賞。」魏王為青沼。郢王好細腰，而宮人餓。邯鄲立王，是抱空質也。

（趙）肅侯游大陵，出於鹿門，大戊午扣馬曰：「耕事方急，一日不作，百日不食。」肅侯下車謝，賜大戊金百鎰。瀟湘之樂，方磐為口。

（楚）莊王為車，銳上斗下，號曰「楚車。」

秦惠文王剖賢人之腹，刑法大壞。秦之重法，猶盛三代之重禮樂也。齊宣王行金刀之法。魏文侯師李悝著《法經》。以為王者之政，莫急於「盜賊」，故其律始於《盜賊》。「盜賊」須劾捕，故著《囚》、《捕》二篇。其輕狡、越城、博戲、假借不廉、淫侈逾制為《雜律》一篇。又以《具律》具其加減。所著六篇而已。衛鞅受之，入相於秦。是以秦、魏二國，深文峻法相近。