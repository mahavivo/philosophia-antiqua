資政新篇

洪仁玕

1859年		


小弟仁玕跪在我眞聖主萬嵗萬嵗萬萬嵗陛下，奏爲條陳欵列，善鋪囯政，以新民德，並跪請聖安事：緣小弟自粵來京，不避艱險，非圖爵祿之榮，實欲備陳方策，以廣聖聞，以報聖主知遇之恩也。夫事有常變，理有窮通，故事有今不可行而可豫定者，爲後之福；有今可行而不可永定者，爲後之禍。其理在于審時度勢，與本末強弱耳。然本未之強弱適均，視乎時勢之變通爲律，則自今而至後，自小而至大，自省而至囯，自囯而至萬囯，亦無不可行矣。其要在於因時制宜，審勢而行而已。茲謹將所見聞者條陳于後，以廣聖聞，以備聖裁，以資囯政，庶有小補云爾。

昔周武有弟名旦，作周禮以肇八百之畿；高宗夢帝賚弼，致殷商有中葉之盛，惟在乎設法用人之得其當耳。盖用人不當，適足以壞法，設法不當，適足以害人，可不愼哉！然于斯二者，並行不悖，必于立法之中，得乎權濟。試推其要，約有三焉：一以風風之，一以法法之，一以刑刑之。三者之外，又在奉行者親身以倡之，眞心以踐之，則上風下草，上行下效矣。否則法立弊生，人將效尤，不致作亂而不已，豈法不善歟？實奉行者毀之爾。

用人察失類
一禁朋黨之弊。朝廷封官設將，乃以䕶囯衛民、除姦保良者也。倘有結盟聯黨之事，是下有自固之術，私有倚恃之端，外爲假公濟私之舉，內藏弱本強末之弊。爲兵者行此，而爲將之軍法難行；爲臣者行此，而爲君之權謀下奪，良民雖欲深倚於君，無柰爲所隔絕，是不可以不察也。倘欲眞知其爲朋奸者，每一人犯罪，必多人保䕶隱瞞，則宜潜消其黨，勿露其形。或如唐太宗之責尉遲恭以漢高故事，或如漢文之責吳不會而賜杖以愧之，亦保全之一道也。若發洩而不能制，反遭其害，貽禍不淺矣。倘至兵強囯富，俗厚風淳之日，又有朝發夕至之火船火車，又有新聞篇以洩姦謀，縱有一切詭弊，難逃太陽之照矣。甚矣習俗之迷人，賢者不免，況愚者乎！卽至愚之輩，亦有好勝之心，必不服人所教。且觀今世之江山，竟是誰家之天下？無如我中花之人，忘其身之爲花，甘居韃妖之下，不務實學，專事浮文，良可慨矣。請試言之：文士之短簡長篇，無非空言假話；下僚之禀帖面陳，俱是讒諂讚譽，商賈指東說西，皆爲奸貪詭譎！農民勤儉誠樸，目爲愚婦愚夫，諸如雜教九流，將無作有；凡屬妖頭鬼卒，喉舌模糊。到處盡成荊棘，無徃不是䧟坑。倘得眞心實力，衆志成城，何難親見太平景象，而成爲千古英雄，復見新天新地新世界也夫。

風風類
夫所謂「以風風之」者，謂革之而民不願，興之而民不從，其事多屬人心矇昧，習俗所蔽，難以急移者，不得已以風風之，自上化之也。如男子長指甲，女子喜纏脚，吉凶軍賓，瑣屑儀文，養鳥鬥蟀，打鵪賽勝，戒篐手鐲，金玉粉餙之類，皆小人驕奢之習。諸如此類，難以枚舉。禁之不成廣大之體，民亦未必凛遵，不禁又爲敗風之漸，惟在在上者以爲可恥之行，見則鄙之忽之，遇則怒之撻之，民自厭而去之，是不刑而自化，不禁而自弭矣。倘民有美舉，如醫院、禮拜堂、學舘、四民院、四疾院等，上則親臨以隆其事，以獎其成，若無此舉，則詔諭宣行，是厚風俗之法也。如毀謗語妒等弊，皆由風俗未厚，見識未廣，制法未精，是以人心虞擬不平而鳴矣。又如演戱門劇、菴寺和尼，凢此等弊，則立牧司教導官，親身教化之，憐憫之，義怒之，務去其心之惑以拯其迷也。中地素以驕奢之習爲寶，或詩畵美艷，金玉精奇，非一無可取，第是寶之下者也。夫所謂上寶者，以天父上帝、天兄基督、聖神爺之風三位一體爲寶。一敬信間，聲色不形，肅然有律，誠以此能格其邪心，寶其靈魂，化其愚蒙，寶其才德也。中寶者，以有用之物爲寶，如火船、火車、鐘鏢、電火表、寒暑表、風雨表、日晷表、千里鏡、量天尺、連環鎗、天球、地球等物，皆有奪造化之巧，足以廣聞見之精，此正正堂堂之技，非婦兒掩餙之文，永古可行者也。

且夫談世事足以悶人心，論九流足以惑衆志，釋聃尙虛無，尤爲誕妄之甚，儒教貴執中，罔知人力之難，皆不如福音眞道有公義之罰，又有慈悲之赦，二者兼行，在於基督身上擔當之也。此理足以開人之蒙蔽以慰其心，又足以廣人之智慧以善其行，人能深受其中之益，則理明欲去而萬事理矣。非基督之弟徒，天父之肖子乎！究亦非人力所能強，必得上帝聖神感化而然也。上帝之名，永不必諱。天父之名，至大、至尊、至貴、至仁、至義、至能、至知、至誠、至足、至榮、至權，何礙一名字？若說正話，講道理，雖千言萬語亦是讚美，但不得妄稱及發誓褻瀆而已，若諱至數百年之久，則又無人識天父之名矣。況爺火華三字，乃猶太土音，譯卽「自有者」三字之意，包涵無所不知、無所不能、無所不在、自然而然、至公義、至慈悲之意也。上帝是實有，自天地萬有而觀，及基督降生而論，是實有也。盖上帝爲爺，以示包涵萬象：基督爲子，以示顯身，指點聖神上帝之風亦爲子，則合父子一脉之至親，盖子亦是由父身中出也，豈不是一體一脉哉！總之謂爲上帝者，能形形，能象象，能天天，能地地，能始終萬物而自無始終，造化庶類而自無造化，轉運四時而不爲時所轉，變通萬方而不爲方所變。可以名指之曰「自有者」，卽大主宰之天父上帝、救世主如一也。盖子由父出也，視子如父也。若諱此名，則此理不能彰矣。

法法類
所謂「以法法之」者，其事大關世道人心，如綱常倫紀、教養大典，則宜立法以爲準焉。是下有所趨，庶不䧟於僻矣。然其不䧟於僻而登於道者，必又教法兼行。如設書信舘，以通各省郡縣市鎭公文；設新聞舘，以收民心公議，及各省郡縣貨價低昂，事勢常變。上覽之，得以資治術；士覽之，得以識變通；商農覽之，得以通有無。昭法律，別善惡，勵廉恥，表忠孝，皆借此以行其教也。教行則法著，法著則知恩，於以民相勸戒，才德日生，風俗日厚矣。此立法善而施法廣，積時久而持法嚴，代有賢智以相維持，民自固結而不可解，天下永𡸁而不朽矣。然立法之人，必先經磨鍊，洞悉天人性情，熟諳各囯風教，大小上下，源委重輕，無不了然於胸中者，然後推而出之，乃能穩愜人情也。若恐其久而有差，更當留一律以便隨時損益小紀，彰明大綱也。盖律法者，無定而有定，有定而無定，如水之軟，如鉄之硬，實加人心之有定而無定，世事之無定而有定，此立法所以難也，此生獘所以易也。然則如何而後可以立法？盖法之質，在乎大綱，一定不易；法之文，在乎小紀，每多變遷。故小人壞法，常窺小者無備而掠爲己有，常借大者之公以䕶掩己私。然此又在奉法執法行法之人有以主之，有以認眞耳。至立法一則，閱下自可心領靈會，而法在其中矣。

又有柔遠人之法。凡外囯人技藝精巧，囯法宏深，宜先許其通商，但不得擅入旱地，恐百姓罕見多奇，致生別事。惟許牧司等並教技藝之人入內，教導我民，但准其爲囯獻策，不得毀謗囯法也。英吉利，卽俗稱紅毛邦，開邦一千年來未易他姓，於今稱爲最強之邦，由法善也。但其人多有智力，驕傲成性，不居人下。凡於徃來言語文書，可稱照會、交好、通和、親愛等意，其餘萬方來朝、四夷賓服、及夷狄戎蠻鬼子，一切輕汚之字皆不必說也。盖輕汚字樣，是口角取勝之事，不是經綸實際，且招禍也。卽施於枕近之暹羅、交趾、日本、琉球之小邦，亦必不服。實因人類雖下，而志不願下，卽或願下，亦勢迫之耳，非忠誠獻曝也。如必欲他歸誠獻曝，非權力所能致之，必內修囯政，外示信義，斯爲得爾。此道實爲高深廣遠也歟。現有理雅各、湛孖士、米土威大人、俾士、合信、覺士、濱先生、慕維廉、艾約瑟、韋律衆先生與小弟相善也。

花旗邦卽米利堅，禮義富足，以其爲最。其力雖強，而不侵凌鄰邦。有金銀山，而招別邦人來採。別邦人有能者，冊立爲官，是其義也。邦長五年一任，限以俸祿，任滿則養尊䖏優，各省再舉。有事各省總目公議，呈明決斷。取士、立官、補缺及議大事，則限月日，置一大櫃在中廷，令凢官民有仁智者，寫票公舉，置於櫃內，以多人舉者爲賢能也，以多議是者爲公也。其邦之跛盲聾啞鰥寡孤獨各有書院，教習各技。更有鰥寡孤獨之親友，甘心爭爲善事者，願當衆立約保養。囯中無有乞丐之民，此是其禮儀、其富足也。現有羅孝、卑治文、花蘭芷、高先生、晏先生、贊臣先生、寡先生與小弟相善也。

總論二邦，其始出於英吉利邦，後因開埠花旗，日以日盛，而英邦欲有以制之，遂不服其苛，因而戰勝英邦，故另立邦法，兩不統屬焉。數百年來，各君其邦，各子其民，皆以天父上帝、耶蘇基督立教。而花旗之信行較實，英邦之智強頗著，所以然者，因花旗富足，不待外求，可常守禮法也；英邦用繁，必須外助，故多逞才智也。

日耳曼邦內分十餘邦，不相統屬，亦無侵奪，信奉天父上帝、耶蘇基督尤愼。其人有太古之風，故囯不甚威，而德則獨最也。亦有大船徃各邦貿易，卽各邦之君臣亦肯信任其人辦事，因其人不苟於進退，最信皇上帝救世主，而不喜戰鬥，願守本分也。現有黎力居、韋牧司、葉納清、韓士伯，又有一位忘其名，與弟相善也。風雨票、寒暑針先出此邦之花蘭溪，辨正教亦出此邦之路得也。

瑞邦、丁邦、羅邦純守耶蘇基督之教，其髮老少多白，中年多黃，相品幽雅，誠實寬廣，有古人遺風焉。惟瑞囯有一韓山明牧司，又名咸北者，與弟相善。其人並妻子皆升天，各邦多羨其爲人焉。愛弟獨厚，其徒皆客家，多住新安縣地也。

佛蘭西邦亦是信上帝、耶蘇基督之邦，但其教多務異跡奇行，而少有別，故其邦今似半強半美之邦。但各邦技藝多始於此，至今別邦雖精，而佛邦亦不在下。但其教尙奇異，品學遜焉，人不之重。惟與英爲婚姻之邦，相助相善，而邦勢亦強。與弟無相識者，因道不同也。

土耳其邦，東南卽古之猷太邦也，西北近俄羅斯。因此邦之人不信耶蘇基督爲救世主，仍執摩西律法，不知變通，故邦勢不振。而於丙辰年爲俄羅斯所侵，幸英佛二邦相助，得免於禍。此邦爲天兄降生聖地，將來必歸基督。盖新遺詔書有云：「俟萬邦歸信後，而以色列知愧恥焉。」今猶太人因耶蘇基督升天四十年後，遭上帝怒罰驅逐出外，凢信基督耶蘇者亦逃出外邦，至今各邦皆有猶太人，以爲之證據，亦天父之意也。卽中邦而諭，河南開封𨛦祥符縣內，多有猶太人及羊皮書，寫猶太字跡者不少。但其人自宋迄今，多歷年所，亦徒行其禮，而不識其字，不知其實意焉。問其因何行此教，則答以望基督救世主降生，及凢各邦之猶太人亦如是，不信救世主之旣生於一千八百五十九年之前也。

俄羅斯邦，其地最廣，二倍於中邦。其教名天主教，雖信耶蘇基督，而類于佛蘭西之行也。百餘年前亦未信天兄，屢爲英、佛、瑞、羅、日耳曼等囯所迫，故遣其長子僞裝凢民，到佛蘭西邦學習邦法、火船技藝，數年囘邦，無人知其爲俄之長子也。及歸邦之日，大興政教，百餘年來，聲威日著，今亦爲北方冠冕之邦也。

波斯邦在猶太之東南，其人拜上帝所造之一物，卽太陽也。不食大猪，亦信妖佛焉。今雖名爲波斯人，其地實歸於別邦，亦恬不爲恥。其人祗求富貴，不爭榮華，故流落他方，隨人轉移，毫無貞節，一如今之中邦，從前受制滿洲，恬不知怪。所以然者，各自爲己而少聯絡之法也。

埃及邦卽麥西邦，在猶太西南方，有紅海爲界。其地周嵗無寒，而夏最𤆌熱。有山名亞喇伯，爲萬囯最高大者，昔挪亞方舟，卽擱於此山也。四時有雲籠罩，少見山巔。而埃民未曾見過雨雪，聞過雷聲。其地少泉而多沙漠，但到春夏交際，山頭雲密布，飛瀑四奔流，農民于水將退之先，在水面布種下田，待盡退時，則苗旣浡然興之矣。所以然者，因山高接熱，雲氣昇騰，凍結于巔，四時不散。故雨不施于壙野，雷不奮于地中，冰常凝于高峯，雪無飄于熱地也。今其人尊約瑟摩西爲聖人，名囘囘教，盖天父上帝前現權能與二人，至今猶有遺風焉。

暹羅邦近與英邦通商，亦能倣造火船大船，徃各邦採買，今亦變爲富智之邦矣。

日本邦近兵花旗邦通商，得有各項技藝以爲法則，將來亦必出於巧焉。

馬來邦、秘魯邦、澳大利邦、新嘉波、天竺邦、前西藏、後西藏、蒙古、滿洲皆信佛教，拜偶象，故其邦多衰弱不振，而名不著焉。雖滿洲前盜㨿中地、蒙古之地，亦不敢直認爲滿洲固有之物，故不見稱於各邦。不過中囯從前不能爲東洋之冠冕，暫爲失色，良可旣已。以上略述各邦大勢，足見綱常大典，教養大法，必先得賢人，創立大體，代有賢能繼起而擴充其制，精巧其技，因時制宜，度勢行法，必永遠不替也。倘中邦人不自愛惜，自暴自棄，則鷸蚌相持，轉爲漁人之利，那時始悟兄弟不和外人欺，囯人不和外邦欺，悔之晚矣。曷不乘此有爲之日，奮爲中地倡，以頂天父天兄綱常，太平一統江山萬萬年也。

一、要自大至小，由上而下，權歸於一，內外適均而敷於衆也。又由衆下而達於上位，則上下情通，中無壅塞弄獘者，莫善於准賣新聞篇或暗櫃也。法式見下。

一、興車馬之利，以利便輕㨗爲妙。倘有能造如外邦火輪車，一日夜能行七八千里者，准自專其利，限滿准他人倣做。若彼願公於世，亦禀准遵行，免生別獘。先於二十一省通貳十一條大路，以爲全囯之脉絡，通則囯家無病焉。通省者濶三丈，通郡者濶二丈五尺，通縣及市鎭者濶二丈，通大鄉村者濶丈餘。差役時領犯人修葺崩破之處。二十里立一書信舘，願爲者請餉而設，以爲四方耳目之便，不致上下梗塞，君民不通也。信資計文書輕重，每二十里該錢若干而收。其書要在某處交遞者，車上車下各先束成一梱，至卽互相交訖，不能停車俄頃。因用火用氧用風之力大猛也，雖三四千里之遙，亦可朝發夕至，縱有小寇窃發，豈能漏網乎！

一、興舟楫之利，以堅固輕便㨗巧爲妙。或用火用氣用力用風，任乎智者自創。首創至巧者，賞以自專其利，限滿准他人倣做。若願公於世，亦禀明發行。茲有火船氣船，一日夜能行二千餘里者，大商則搭客運貨，囯家則戰守緝捕，皆不數日而成功，甚有裨於囯焉。若天囯興此技，黃河可疏通其沙而流入於海，江淮可通有無而緩急相濟，要隘可以防患，凶旱水溢可以救荒，囯內可保無虞，外囯可通和好，利莫大焉。

一、興銀行。倘有百萬家財者，先將家貲契式禀報入庫，然後准頒一百五十萬銀紙，刻以精細花草，葢以囯印圖章，或銀貨相易，或紙銀相易，皆准每兩取息三釐。或三四富民共請立，或一人請立，均無不可也。此舉大利於商賈士民，出入便於攜帶，身有萬金而人不覺，沉於江河則損於一己而益於銀行，財寶仍在也。卽遇賊刼，亦難驟然拏去也。

一、興器皿技藝。有能造精竒利便者，准其自售，他人倣造，罪而罰之。卽有法人而生巧者，准前造者收爲己有，或招爲徒焉。器小者賞五年，大者賞十年，益民多者年數加多，無益之物有責無賞。限滿他人倣做。

一、與寶藏。凢金、銀、銅、鐵、錫、煤、𥂁、琥珀、蠔壳、琉璃、美石等貨，有民探出者准其禀報，爵爲總領，准其招民探取。總領〈𫉬〉十之二，囯庫〈𫉬〉十之二，採者〈𫉬〉十之六焉。倘寶有豐歉，則採有多少，又當視所出如何，隨時增減，不得匿有爲無也。此爲天財地寶，雖公共之物，究亦枕近者之福，小則准鄉，大則准縣，尤大者准省及省外之人來採也。有爭鬥搶奪他人之所先者，准總領及地方官嚴辦，務須設法妥善焉。

一、興郵亭。以通朝廷文書，書信舘以通各色家信，新聞舘以報時事常變、物價低昂。只須實寫，勿着一字浮文。倘有沉沒書扎銀信及僞造新聞者，輕則罰，重則罪。郵亭由囯而立，餘准富民納餉，禀明而設。或本處刊賣，則每日一篇，遠者一禮拜一篇，越省則一月一卷，註明某處某人某月日刊刻，該錢若干，以便遠近採買。

一、朝廷考察若探未實者，註明「有某人來說，未知是否，俟後報明」字樣，則不得責之也。

一、興各省新聞官。其官有職無權，性品誠實不阿者。官職不受衆官節制，亦不節制衆官，卽賞罰亦不准衆官褒貶。專收十八省及萬方新聞篇有招牌圖記者，以資聖鑑，則奸者股慄存誠，忠者清心可表，於是一念之善，一念之惡，難逃人心公議矣。人豈有不善，世豈有不平哉！

一、興省郡縣錢穀庫，以司文武官員俸值公費。立官司理，每月報銷。除俸值外，有妄取民賄一文者議法。

一、興市鎭公司。立官嚴正，以司工商水陸關稅。每禮拜呈繳省郡縣庫存貯，或市鎭公務支用，有爲己私抽者議法。

一、興士民公會。富貴善義，仰體天父、天兄好生聖心者，聽其甘心樂助，以拯困扶危，並教育等件。至施捨一則，不得白白妄施，以沽名譽，恐無貞節者一味望恩，不自食其力，是滋獘也。宜令作工，以受所值，惟廢疾無所歸者准白白受施。

一、興醫院以濟疾苦。係富貴好善，仰體天父、天兄聖心者，題緣而成其舉。立醫師，必考取數塲然後聘用，不受謝金，公義者司其事。

一、興鄉官。公義者司其任，以理一鄉民情曲直吉凶等事，鄉兵聽其鋪調。

一、興鄉兵。大村多設，小村少設，日間管理各戸，洒掃街渠，以免穢毒傷人，並拿打架攘竊，及在旁證見之人，到鄉官處處決，妄證者同罪。夜於該管之地有失，惟守者是問。若力不足而呼救不及，不干守者之事。被傷者生則醫，死則瘞，有妻子者議卹。

一、罪人不孥。若訊實同情者及之，無則善視撫慰之，以開其自新之路；若連累及之，是迫之使反也。

一、禁溺子女。不得已難養者，准無子之人抱爲己子，不得作奴視之，或交育嬰堂；溺者罪之。

一、外囯有興保人物之例，凢屋宇人命貨物船等有防於水火者，先與保人議定，每年納銀若干，有失則保人賠其所值，無失則嬴其所奉。若失命，則父母妻子有賴，失物則已，不致盡虧。

一、外囯有禁賣子爲奴之例。家貧賣子，只顧眼前之便，不思子孫永爲人奴，大辱祖考；後世或生賢智者不得爲囯之用，反爲囯之害矣。故准富者請人僱工，不得買奴，貽笑外邦。生女難養，准爲女伺，長則出嫁從良也。

一、禁酒及一切生熟黃烟、鴉片。先要禁爲官者，漸次嚴禁在下，絕其栽植之源，遏其航來之路，或於外洋入口之烟，不准過關、走私者殺無赦。

一、禁廟宇寺觀。旣成者還其俗，焚其書，改其室爲禮拜堂，藉其資爲醫院等院。此爲拯民出於迷昧之途，入於光明之囯也。

一、禁演戲修齋建醮。先化其心之惑，使伊所簽助者，轉助醫院、四民院、學舘等，乃有益於民生實事。

一、革陰陽八煞之謬。名山利藪，多有金、銀、銅、鐵、錫、煤等寶，大有利於民生囯用。今乃動言風煞，致珍寶埋沒不能現用。請各自思之，風水益人乎，抑珍寶益人乎？數千年之疑團，牢而莫破，可不惜哉！

一、除九流。惰民不務正業，專以異端誣民，傷風敗俗，莫逾於此。准其歸於正業，焚去一切惑民之說。若每日無三個時辰工夫者，卽富貴亦是惰民，准父兄鄉老擒送迸諸絕域，以警頹風之漸也。誠以遊手偷閒，所以長其心之淫慾，勞心勞力，所以增其量之所不能。此天父之罰始祖，使汗顏而食者，一則使自養身，一則免生罪念，亦爲此故也。

一、屋宇之制。堅固高廣任其財力自爲，不得雕鏤刻巧，並類王宮朝殿。宜就方正，勿得執信風水，不依衆向，致街衢不直。旣成者勿改，新造者可遵，再建重新者，亦可改直。

一、立丈量官。凢水患河路有害於民者，准其申請，大者發庫助支，小者民自捐助，而屋宇規模，田畝裁度，俱出此官。受賍者准民控訴，革職罰罪。

一、興跛盲聾啞院。有財者自攜資斧，無財者善人樂助，請長教以鼓樂書數雜技，不致爲廢人也。

一、興鰥寡孤獨院。准仁人濟施，生則教以詩書各法，死則憐而塟之。因此等窮民，操心危，慮患深，徃多有用之輩，不可不以恩感之也。

一、禁私門請謁，以杜賣官鬻爵之獘。凢子臣弟友，各有分所當爲，各有奉值，各有才德，各宜奮力上進，致令聞外著，豈可攀援以玷仕途？卽推舉者亦是爲囯薦賢，亦屬分內之事，旣得俸值，何可貪賍？審實革職，二罪俱罰。

一上所議，是「以法法之」之法，多是尊五美、屏四惡之法。誠能上下凛遵，則刑具可免矣。雖然，縱有速化，不鮮頑民，故又當立「以刑刑之」之刑。

刑刑類
一、善待輕犯。宜給以飲食號衣，使修街渠道路，練其一足，使二三相連，以差人執鞭刃掌管。輕者移別縣，重者移郡移省，期滿釋囘，一以重其廉恥，二以免生他患，庶囘時改過自新，此恩威並濟之法也。

一、議第六天條曰：「勿殺。」盖謂天父有賞罰於來生，人無生殺於今世。然天王爲天父所命以主理世人，下有不法，上可無刑？是知遭刑者非人殺之，是彼自縛以求天父罰之耳。雖然，爲人上者，不可不親身教導之也。

一、議大罪宜死者，置一大架圈其頸，立其足，昇至桅杆頂，則去其足下之板，以弔死焉。先彰其罪狀並日期，則觀者可以股慄自儆，又少符勿殺之聖誡焉。

一、十欵天條治人心惡之未形者，制於萌念之始。諸凢囯法治人身惡之旣形者，制其滋蔓之多。必先教以天條，而後齊以囯法，固非不教而殺矣，亦必有恥且格爾。

一、與番人並雄之法。如開店二間，我無租值，彼有租值，我工人少，彼工人多，我價平賣，彼價桂賣，是我受益而彼受虧，我可永盛，彼當卽衰，彼將何以久居乎？況我已有自固之策，若不失信義二字足矣，何必拘拘不與人交接乎？是淺量者之所爲也。雖然，亦必有一定之章程，一定之禮法，方不致妄生別議。但前之中囯不如是焉，毫無設法，修葺補理，以致全體閉塞，血脉不通，病其深矣。今之人心風俗，皆非古昔厚重之體，欲清其病源，旣不可得，卽欲俊補，其可得乎！此皆爲邦大畧，小弟於此類凢涉時勢二字，極深思索，故於古所無者興之，惡者禁之，是者損益之。大率法外輔之以法而入於德，刑外化之以德而省於刑也。因又揣知聖心圖治大急，得策則行，小弟誠恐前後致有不符之跡，故恭錄已所窺見之治法，爲前古罕有者，彙成小卷，以資聖治，以廣聖聞。懇自今而後，可斷則斷，不宜斷者付小弟掌率六部等議定再獻，不致自負其咎，皆所以重尊嚴之聖體也。或更立一無情面之諫議在側，以輔聖聰不逮。諸凢可否，有宜於後，不宜於今者，懇留爲聖鑑，準以時勢二字推行，則頂起天父、天兄綱常，太平一統江山萬萬年矣。

附：兵要
前有爲將者具禀求教用兵之法，小弟姑舉兵要四則，以答所求，且教以留心推行，幸勿笑爲紙上談兵可也。但未知有當與否，恭錄聖覽。

爲將有爲將之學問
雨晴風霧，皆爲兵具；山原林坎，亦是武經。喜怒哀樂，爲用兵之策；智仁勇義，乃勝敵之謨。雖云「兵者，詭道也」，葢愼於平素，而詭在一時。此孔明之學問，能百戰百勝也。

爲將有爲將之道德
兵不在多，而在得力。然所以得人力而人肯聽令者，在主將有以服之耳，究亦非一朝一夕之故，必平日有恩於人，如士卒死吳起之憐病，衆大遮余閟以身先，馬謖雖死而不怨，李嚴見黜而無詞也。更有民則簞食壺漿，商則市肆無驚，豈非仁聲素著，信義先行者所能如此哉？

爲將有爲將之法律
孔明之所以見稱今古者，惟「器使羣材，賞罰嚴明」八字而已。盖器使則人無亂法，嚴明則人皆服法，無亂而服，卽效命取勝之根也。

爲將要知蓄銳之方
盖兵者勢也，因其勢而導之，則一徃莫過。故孔明每多激將之言，不激則勢不銳；岳飛身先士卒，激以仁義。關張趙雲，威聲素著，故得迎刃而觧。卽我天朝初以天父眞道，蓄萬心如一心，故衆弟祗知有天父兄，不怕有妖魔鬼。此中奧妙，無人知覺。今因人心冷淡，故銳氣減半耳。東王，西、南、翼王，羅大綱等，所以屢戰屢勝者，亦先聲奪人，聞風而竄。推之古昔，兵之得勝於進退驕誘者，無非由蓄威而得也。又云：「師克在和」，不和則人心不一，不一則渙，何蓄銳之有？故廉藺相和，而秦有十五年不敢出函谷關者此也。信斯言也，雖有些須失錯，不且妄生議論，以惑軍心，宜如田單之說有神兵下降，以復齊七十餘城。切不可有漏洩軍機，如自鑿船底令水入艙者也。至於各囯各省情形，以及軍囯精細等事，非紙筆所能罄述，又非目前所急務者，惟願衆弟量度時勢二字，以行所當行可也。