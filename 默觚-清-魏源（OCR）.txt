默觚 

魏源 著

——OCR底本（默觚：魏源集 [清] 魏源著 赵丽霞选注 - 辽宁人民出版社，1994）


默觚上·学篇一

学之言觉也，以先觉觉后觉，故莘野以畎亩乐尧、舜君民之道；学之言效也，以后人师前人，故傅岩以稽古陈恭默思道之君。觉伊尹之所觉，是为尊德性；学傅说之所学，是为道问学。自周以前，言学者莫先于伊、傅二圣，君子观其会通焉。

“沈潜刚克，高明柔克”，箕《范》言学，开孔门“贤知过之，愚柔不及”之先也；“敬胜怠吉，义胜欲从”，《丹书》陈道，括《周易》“敬以直内，义以方外”之全也。刚柔克而性不畸，敬义立而德不孤。自孔、孟以前，言学者莫粹于《丹》、《范》二谟，君子体诸旦明焉。

同一为仁也，而有好仁恶不仁之分。好仁者以顺入，见善如不及焉；恶不仁者以逆入，见不善如探汤焉。颜、闵氏好仁，曾氏恶不仁；一由高明入中行，一由笃实入高明。《儒行》言“自立”、言“特立”、言“特立独行”者三，言“温良”、“敬慎”、“宽裕”、“孙接”、“礼节”者各一，故入德则殊而成功则一也。曾皙不禁曾参之狷，曾参不师曾皙之狂，斯圣道之所以庞。

攻他人之异端，不如攻一身之异端。气禀（离案：“气禀”二字疑有误。气不得言本性所无，且十 二篇明明言“气质之性君子所不性”，亦何得自相矛盾？）物欲，皆为性分所本无。去本无以还其固有，损之又损以至于无。始而以道德战纷华，既而以中行绳过、不及，内御日强，外侮日退，则人我一矣，则自身之异端尽矣。舍己而芸人，夫我则不暇。《礼》不云乎：“王中心无为也，以守至正。”

先天无极之说，君子所不道也，周子《通书》未尝及，程子未尝言，而忽有图传也，皆《参同契》坎离交构之象。《礼运》（《礼器》）曰：“本于（太乙，分）〔大一，分而为天地，转而〕为阴阳，其降曰命。”“〔故〕人（也）者，〔其〕天地之德，阴阳之〔交，鬼神之〕会，五行之秀气也。”“政必本于天，淆以降命。”三代之言天人也如此，岂等于“无极之真，二五之精，妙合而凝”也乎！

《孔子闲居》一篇，深明礼乐之原，与《易系》《中庸》相表里，中人以下不得闻也。无声之乐，无体之礼，无

**
———本书中的小号字除校者案外，皆为黄象离案语。原集中校改和校补的文字加〔〕。凡错字和衍文排小号字加（）。
**

服之丧，极其所至，无至无不至。正明目而视之不可得而见，倾耳而听之不可得而闻，志气塞乎天地，此之谓五至、三无。由是发皆中节，溥博渊泉而时出之，犹天时风雨霜露无非教，地载形气风霆流行无非教焉。其在我者，惟清明在躬，志气如神而已。时行物生，天何言哉！此圣人无言之言也。非子夏下学上达，其孰与闻于斯！与其谭无极谭先天也，曷洗心于斯！

古人言学，惟对勘于君子小人，未有勘及禽兽者。惟孟子始言人禽几希之界，又于鸡鸣善利分舜、跖之界。始知一念之中，有屡舜而屡跖者，有俄人而俄禽者；一日之，中，有人多而禽少者，有跖多而舜少者；日在歧途两界之中。去禽而人，由常人而善人，而贤人，而圣人，而人道始尽。乌乎，严矣哉！

古人言学，惟自勘于旦昼，未有勘及梦寐者。惟孟子始言夜气平旦之养，好恶与人几希。始知梦寐者旦昼之影，梦寐无可用力，用力在旦昼，而功效则必于清夜时验之。故曰：“昼观诸妻子，夜卜诸梦寐。”梦觉一则昼夜一，昼夜一而生死一矣。乌乎，密矣哉！

世有两不朽之说：一则曰儒以名教为宗，令闻广誉，美于文绣；千驷之景，不如首阳之薇，故疾没世无称焉。岂知三皇之事，若有若无；五帝之事，若存若灭；三王之事，若明若昧；时愈古则传愈少，其与天地不朽者果何物乎？又有子孙薪传为不朽之说，宗庙享保，气降馨香；虚墓知哀，魂魄旁皇。岂知延陵有言“骨肉归于土，魂气则无不之”乎？

以鬼神为二气之良能者，意以为无鬼也。岂知洋洋在上在左右，使天下齐明承祀，“相在尔室，尚不愧于屋漏”，即后儒“天知、地知、人知、我知”之所本，谓天神知、地祇知也。商人尚鬼神，“乃祖乃父丕乃告我高后，〔曰：“作丕刑于朕孙，迪高后丕乃〕崇降不祥。＇”《皋谟》、《洪范》之言天，无非以命讨、刑威、祸福、锡咎皆出上帝之祐怒。圣人敬鬼神而远之，非辟鬼神而无之也。如曰“太虚聚为气，气散为太虚，贤愚同尽”，则何谓“原始反终故知死生之说”乎？何谓“精气游魂知鬼神之情状”乎？何必朝闻而夕死？何谓“与鬼神合其吉凶”？何谓“帝谓文王”，“文王陟降，在帝左右”乎？鬼神之说，其有益于人心，阴辅王教者甚大，王法显诛所不及者，惟阴教足以慑之。宋儒矫枉过正，而不知与《六经》相违。《诗》曰：“敬天之怒，无敢戏豫；敬天之渝，无敢驰驱。昊天曰明，及尔出（往）〔王〕；昊天曰旦，及尔游衍。”

何谓大人之学格本末之物？曰：意之所构，一念一虑皆物焉；心之所构，四端五性皆物焉；身之所构，五事五伦皆物焉；家国天下所构，万几百虑皆物焉；夫孰非理耶性耶，上帝所以降衷耶？图诸意，而省察皆格焉；图诸心，而体验皆格焉；图诸身，而阅历讲求皆格焉；图诸家国天下，而学问思辨识大识小皆格焉；夫孰非择善耶，明善耶，先王所以复性耶？常人不著不察之伦物，异端不伦不物之著察，合之而圣学出焉。日进无疆，宥密皇皇，是为宅心之王。

豪杰而不圣贤者有之，未有圣贤而不豪杰者也。贾生得王佐之用，董生得王佐之体，合之则汉世颜、伊之俦，不善学之则为扬雄、王通之比。

伊川其圣中之伯夷乎！得其清，并得其隘；康节其圣中之柳下乎！得其和，并得其不恭。使伯夷而用世，其才未必如伊尹；使柳下而用世，其功不亚于太公。

墨子非乐，异乎先王，然后儒亦未闻以乐化天下；是儒即不非乐，而乐同归于废矣。墨子明鬼，后儒遂主无鬼；无鬼非圣人宗庙祭祀之教，徒使小人为恶无忌惮，则异端之言反长于儒者矣。孟子辟墨，止辟其薄葬、短丧、爱无差等，而未尝一言及于明鬼、非乐、节用、止攻，夫岂为反唇角口之孔丛，夫岂同草《玄》寂寞之扬雄乎？

万事莫不有本，众人与圣人皆何所本乎？人之生也，有形神、有魂魄。于魂魄合离聚散，谓之生死；于其生死，谓之人鬼；于其魂魄、灵蠢、寿夭、苦乐、清浊，谓之升降；于其升降，谓之劝戒。虽然，其聚散、合离、升降、劝戒，以何为本，以何为归乎？曰：以天为本，以天为归。黄帝、尧、舜、文王、箕子、周公、仲尼、傅说，其生也自上天，其死也反上天。其生也教民，语必称天，归其所本，反其所自生，取舍于此。大本本天，大归归天，天故为群言极。

原本以“学之为言觉也”至此题曰“《默觚》一”，以后篇“敏者”云云题曰“《默觚》中《学篇》一”，以下篇题第几，循此而推。今按《默觚》系大名，《学篇》《治篇》是子目，特为移定。——象离志。


默觚上·学篇二

敏者与鲁者共学，敏不获而鲁反获之；敏者日鲁，鲁者日敏。岂天人之相易耶？曰：是天人之参也。溺心于邪，久必有鬼凭之；潜心于道，久必有神相之。管子曰：“思之思之，又重思之；思之不通，鬼神将告之。”非鬼神之力也，精诚之极也。道家之言曰：“千周灿彬彬兮，万遍将可睹。神明或告人兮，灵魂忽自悟。”技可进乎道，艺可通乎神；中人可易为上智，凡夫可以祈天永命；造化自我立焉。“用志不分，乃凝于神”，己之灵爽，天地之灵爽也。“俯焉〔日有〕孜孜，毙而后已”，何微之不入？何坚之不劘？何心光之不发乎？是故人能与造化相通，则可自造自化。《诗》云：“天之牖民，如埙如篪，如璋如珪，如取如携。”

圣贤志士，未有不夙兴者也。清明在躬，志气如神，求道则易悟，为事则易成。故相士相家相国之道，观其寝兴之蚤晏而决矣。《谗鼎之铭》曰：“昧爽丕显，后也犹怠。”康王晏朝，《关雎》讽焉；宣王晏起，《庭燎》刺焉；虫薨同梦，《齐风》警焉。是以“夙夜匪懈”，大夫之孝也；“夙兴夜寐”，士之孝也；“夙夜浚明有家”，大夫之职也；“朝而受业”，士之职也；“鸡初鸣，咸盥漱栉缅”，人子事亲之职也。尧民日出而作，舜徒鸡鸣而起，夜气于是乎澄焉，平旦之气于是乎复焉。人生于寅，凡草木滋长，皆于昧爽之际，亦知吾心之机于斯生息，于斯长养乎？旦而憧扰，与长寐同，旦而牿亡，与昼寝同。《诗》曰：“女曰鸡鸣，士曰昧旦。”

用智如水，水滥则溢；用勇如火，火烈则焚；故知勇有时而困，且有时而自害。求其多而不溢，积而不焚者，其惟君子之德乎！德善积而不苑，其德弥积，其服弥广，其行弥远而不困。《诗》曰：“百尔君子，不知德行。不忮不求，何用不臧！”

克己之谓强，天爵之谓贵，备万物之谓富，通昼夜知生死之谓寿；反是之谓至困、大辱、甚窃、极夭。故君子者，佚乐而为君子者也；小人者，忧劳而成小人者也。论是非不论利害，有时或是与利俱；论利害不论是非，有时或非与害俱。《诗》曰：“彼醉不臧，不醉反耻。”

草木之长，不见其有予而日修，为善日益也似之；確磨之砥，不见其有夺而日薄，为不善日损也似之。然则君子无损乎？曰：君子损文以益质，小人损质以益名。《管·子》曰：“日益之而不足者，忠也；日损之而不足者，欲也。”《诗》曰：“他山之石，可以为错。”

“及之而后知，履之而后艰”，乌有不行而能知者乎？繙《十四经》之编，无所触发，闻师友一言而终身服膺者，今人益于古人也；耳聒义方之灌，若罔闻知，睹一行之善而中心惕然者，身教亲于言教也。披五岳之图，以为知山，不如樵夫之一足；谈沧溟之广，以为知海，不如估客之一瞥；疏八珍之谱，以为知味，不如庖丁之一啜。《诗》曰：“如彼行迈，则靡所臻。”

同言而人信，信在言前；同令而民从，从在令外；怀璧之子，未必能惠，而人竞亲之者，有惠人之资也；被褐之夫，身俭能施，而人皆疏之者，无济人之具也。身无道德，虽吐辞为经，不可以信世；主无道德，虽袭法古制，不足以动民。扬子曰：“圣人之言可能也，言之而使人信，不可能也。”《诗》曰：“弗躬弗亲，庶民弗信。”

交道非人益我，即我益人。求人益我者，进德之事，子夏之言近之；以我益人者，成德之事，子张之言近之。非能自受天下之益者，不能以益人，故学者当先子夏而后子张。《诗》曰“载色载笑，匪怒伊教”，益人之谓也；“他山之石，可以攻玉”，益己之事也。

末世小人多而君子少，人以独善之难为也，而不知秉彝之不改也。幸一遇焉，心夷疾瘳。乌有德立而邻尚孤，道修而人不闻者乎？“逃空谷者，闻人足音跫然而喜矣”；流于海者，行之旬月，见似人者而喜矣；及其期年也，见其所尝见物于中国者而喜矣；去人滋久，思人滋深。叔世之民，其去圣哲亦久矣，其愿见之，日夜无间。故行修于一乡者乡必崇，德昭于一国者国必宗，道高于一世者世必景从。《诗》曰：“风雨如晦，鸡鸣不已，既见君子，云胡不喜！”

有凤皇之德，而后其羽可用为仪，未有燕雀其质，而鸾皇其章者。飘风不可以调宫商，巧妇不可以主中馈，文章之士不可以治国家。将文章之罪欤？文之用，源于道德而委于政事，百官万民，非此不丑；君臣上下，非此不牖；师弟友朋，守先待后，非此不寿。夫是以内亹其性情而外纲其皇极，〔其〕缊之也有原，其出之也有伦，其究极之也动天地而感鬼神，文之外无道，文之外无治也；经天纬地之文，由勤学好问之文而入，文之外无学，文之外无教也。

执是以求今日售世世之文，文哉，文哉！《诗》曰：“巧言如簧，颜之厚矣！”


默觚上·学篇三

《大雅》曰：“小心翼翼。”《小雅》曰：“惴惴小心。”心量之廓然也，而顾小之，何哉？世有自命君子，而物望不孚，德业不进者，无不由于自是而自大。自大则廉而刿物，才而陵物，议论高而拂物，方且是己非人。不知其心易盈者，正由其器小乎！小则偏愎狭隘，而一物不能容，奚其大！诚能自反而心常畏，畏生谦，谦生虚，虚生受，而无一物不可容，奚其小！齐桓葵丘之震矜，叛者九国；考甫三命滋益恭，明德奕世。然则人之自大也，适所以自小与！君子惟不自大，斯能成其大。

作伪之事千万端，皆从不自反而生乎！作德之事千万端，皆从自反而起乎！不自反，则终日见人之尤也；诚反己，则终日见己之尤也。终日自反，则放心不收而自收；终日不自反，则心虽强收而愈放。愈内敛则愈无物我，而与天地同其大；愈外骛则愈歧畛域，而与外物同其小。《诗》曰：“唐棣之华，翩其反而。”子曰：“未之思也，夫何远之有！”

圣其果生知乎，安行乎？孔何以发愤而忘食？姬何以夜坐而待旦？文何以忧患而作《易》？孔何以假年而学《易》乎？圣人之过，圣人知之，贤人不知也；贤人之过，贤人知之，众人不知也。假年学《易》，可无大过，小过虽圣人不免焉。众人之过，过于既形；圣人之过，过于未形。故惟圣人然后能知过，惟圣〔人〕然后能改过。“不远复，无祗悔。”“颜氏之子，其殆庶几乎！”“其心三月不违仁，其余则日月至焉。”知过密不密之别也，复道远不远之别也。故志士惜年，贤人惜日，圣人惜时。诗日：“夙夜基命宥密，于缉熙，单厥心，肆其靖之。”

竹萌能破坚土，不旬日而等身荷蕖生水中，一昼夜可长数寸皆以中虚也。故虚空之力，能持天载地。土让水，水让火，火让风，愈虚则力愈大。人之学虚空者如之何？曰：去其中之窒塞而已矣。中无可欲则自虚，无可恃则自虚，虚则自灵矣。《诗》曰：“瞻彼淇（澳，菉）〔奥，绿〕竹猗猗。”“瞻彼淇 （澳，菉）〔奥，绿〕竹如箦。”《大学 》格竹之法如是，彼格之不悟而生疾者何为哉？

专为攻玉之石而不为受攻之玉，专为磨镜之药而不为受磨之镜，专为锻金之冶而不为受锻之金，世情类然也。为人何其厚，为己何其薄？《诗》云：“如切如磋，如琢如磨。”


默觚上·学篇四

一阴一阳者天之道，而圣人常扶阳以抑阴；一治一乱者天之道，而圣人必拨乱以反正；何其与天道相左哉？天左旋，日月五星右转，一经一纬而成文，故人之目右明，手右强，人之发与蛛之网、螺之纹、瓜之蔓，无不右旋而成章，惟不顺天，乃所以为大顺也。物之凉者，火之使热，去火即复凉；物之热者，冰之使凉，去冰不可复热；自然常胜者阴乎！故道心非操不存，人心不引自炽。政教之治乱，贤奸之进退亦然。《诗》曰：“天之方怀”，“天之方虐”。彼以纵任为顺天者，随其挤而助其虐也，奚参赞裁成之有？

常人畏学道，畏其与形逆也。逆身之偷而使重，逆目之冶而使暗，逆口之荡而使默，逆肝肾之横佚而使平，逆心之机械而使朴，无事不与形逆，矫之，强之，拂之，阏之，其不终败者几希矣。语有之：“惩忿如摧山，窒欲如填壑。”乌有终日摧山填壑而可长久者乎？君子之学，不主逆而主复。复目于心，不期暗而自不冶矣；复口于心，不期默而自不欺矣；复肝肾于心，不期惩窒而自节矣；复形于心，不期重而自重矣；复外驰之心于内，不期诚而自不伪矣。“帝谓文王，无然畔援，无然歆羡，诞先登于岸。”先登于岸者，先立其大之谓也。“小心翼翼，昭事上帝”，有以立于歆羡畔援之先，夫是故口、耳、百体无不顺正以从其令，夫何逆之有？《诗曰》：“不识不知，顺帝之则。”

《易》言惩忿、窒欲，忿亦欲也。忿起于好胜，故好勇、好斗与货、色同病，好即欲也。凡不学之人，患莫甚货、色；学道之人，患莫甚好名；而皆起于我见。世儒多谓孟子言寡欲，不言无欲，力排宋儒无欲之说为出于二氏。不知孔子言无我，非无欲之极乎？“不忮不求，何用不臧”，寡欲之谓也；“无然畔援，无然歆羡，诞先登于岸”，无欲之谓也。彼以寡欲为足，无欲为非者，何足以臧乎？

“《诗》三百，一言以蔽之，曰：思无邪。”曷可以能令思无邪？说之者曰：“发乎情，止乎礼义。”乌乎！情与礼义，果一而二，二而一耶？何以能发能收，自制其枢耶？吾读《国风》始《二南》终《豳》，而知圣人治情之政焉；读《大》、《小雅》文王、周公之诗，而知圣人反情于性（离案：于性当据下文改复字。）读《大》、《小雅》文王、周公之诗，而知圣人之学焉；尽性至命之学焉。乌乎！尽性至命之学，不可以语中人明矣；反情复性之学，不可语中人以下又明矣。是以天祖之颂，止以格鬼神，诏元后，不用之公卿诸侯焉；《大》、《小雅》乐章，用于两君相见之燕享，不用之士庶人焉。其通用于乡党邦国而化天下者，惟《二南》、《豳风》，而无算乐肄业及于《国风》。然则发情止礼义者，惟士庶人是治，非王侯大人性命本原之学明矣。洛邑明堂既成，周公会千有七百国诸侯进见于清庙，然后与升歌而弦文、武，诸侯莫不玉色金声，汲然渊其志，和其情，愀然若复见文、武之身焉，性与天道，贯幽明礼乐于一原，此岂可求之乡党士庶人哉？古之学者，“歌诗三百，弦诗三百，舞诗三百”，未有离礼乐以为诗者。礼乐而崩丧矣，诵其词，通其诂训，论其世，逆其志，果遂能反情复性，同功于古之诗教乎？善哉，管子之言学也！曰：“止怒莫若诗，去忧莫若乐，节乐莫若礼，守礼莫若敬，守敬莫若静。外敬内静，能反其性，性将大定。”后世之学诗理性情者，舍是曷以焉！《诗》曰：“萧萧马鸣，悠悠旆旌”，动中有静也；“风雨萧萧，鸡鸣胶胶”，幽暗不忘其敬也。


默觚上·学篇五

人知地以上皆天，不知一身内外皆天也。“天聪明自我民聪明，天明威自我民明威。”人之心即天地之心，诚使物交物引之际，回光反顾，而天命有不赫然方寸者乎？“无曰高高在上，陟降厥士，日监在兹”，故圣人之言敬也，皆敬天也，“昭事上帝”，顾禔明命也。“文王陟降，在帝左右”，“帝谓文王”，“丘之祷久”，临在上，质在旁，一秩叙，一命讨，一尔室屋漏，何在而非天？羑里明夷，匡人、桓魋、南子、王孙贾，何一造次颠沛而非天？故观天心者于复，“有不善未尝不知，知之未尝复行也”；观人心者于独，独知独觉之地，人所不睹闻，天地之所睹闻也。至隐至微，莫见莫显。《诗》曰：“昊天曰明，及尔出王；昊天曰旦，及尔游衍。”

圣人之瞰天下，犹空谷之与万物也，泬寥之气满乎中而鞺鞳之声应乎外。是故“君子居其室，出其言善，则千里之外应之；出其言不善，则千里之外违之”，居室之于千里，千里之于居室，犹空谷之于万物也。地本阴窍于山川，口耳人之窍，空谷天地之窍，山泽其小谷与！天地其大谷与！曾子曰：“实之与实，若胶之与漆；虚之与实，若空谷之睹白日。”人之心其白日乎！人知心在身中，不知身在心中也。“万物皆备于我矣”，是以神动则气动，气动则声动，以神召气，以母召子，不疾而速，不呼而至。大哉神乎！一念而赫日，一言而雷霆，一举动而气满大宅。《诗》曰：“命之不易，无遏尔躬。”知天人之不二者，可与言性命矣。

人赖日月之光以生，抑知身自有其光明与生俱生乎？灵光如日，心也；神光如月，目也。光明聚则生，散则死；寤则昼，寐则夜；全则哲，昧则愚。火非此不明，水非此不清，金非此不莹，木石非此（火）则不生成。故光明者，人身之元神也。神聚于心而发于目，心照于万事，目照于万物。目不能容一尘，而心能容多垢乎？诚能心不受垢如目之不受尘者，于道几矣。回光反照，则为独知独觉；彻悟心源，万物备我，则为大知大觉；自非光明全复，乌能“与天地合德，与日月合明”哉！《诗》曰：“我心匪鉴，不可以茹。”又曰：“君子万年，介尔昭明。”

《诗》颂文王，一则曰“缉熙”，再则曰“缉熙”。熙者，人心本觉之光明乎！“帝谓文王，予怀明德。”《书》曰：“〔惟我〕文（王）〔考〕，若日（若）月〔之照临，〕（乍）光〔于四方，〕显于西土。”夫岂离人人灵觉之本明而别有光明也哉？“天之生斯民也，使先觉觉后觉”，而觉之小、大、恒、暂分焉。大觉如日，明觉如月，独觉如星，偏觉如燎炬，小觉如灯烛，偶觉如电光，妄觉如磷火。日光，圣也；月，贤也；星，君子也；燎，豪杰也；灯，儒生也；电，常人也；磷，小黠也。星月借日以为光，灯燎假物以为光，电磷乍隐乍见，有光如无光，岂知光之本体得于天，人人可以为日，可以为月乎？胡为小之而星、燎、灯、烛也，胡为暂之而电光、石火、萤火也？缉熙不缉熙而已。《诗》曰：“日就月将，学有缉熙于光明。”


默觚上·学篇六

君子之言孝也，敬而已矣；君子之言敬也，孝而已矣。“一举足不敢忘父母，一出言不敢忘父母”，虽言行满天下，而犹有失足、失口、失色于人者乎？“敬亲者不敢慢于人，爱亲者不敢恶于人”，而犹有怨于家邦、恫于神鬼者乎？“天地之性人为贵”，人之为道也，敬天地之性而不敢亵，全天地之性而不敢亏。“事亲如事天，事天如事亲”，“济济漆漆”，“如执玉，如奉盈”，不必言敬言诚言仁，而诚敬仁有不在其中者乎？“至德要道以顺天下，民用和睦”，不必言性言命言天道，而性命道德有不全其中者乎？大哉，孝之外无学，孝之外无道也！塞天地，横四海，亘古今，通圣凡，无有乎或外者也；彻精粗，兼体用，合内外，无有乎弗贯者也。《诗》曰：“夙兴夜寐，无忝尔所生。”

孝子亦天其亲而已，天何尝有不是之风雷哉？人不敢怨天而敢怨亲，是人其亲而未尝天其亲也；未天其亲，由未尝以道求其身也。诚以道求其身，则但见身有不尽之子职，何暇见亲之圣善不圣善哉！彼责善者，皆不自责其不善也；伤爱者，皆不自伤其不爱也。孤臣孽子，终日在尤咎之中，则无不可进之道谊，无不可宅之境遇，无不可格之骨肉。不能使妻子生敬，而能父母兄弟无间言者，无有也；不能见信于父母兄弟，而能见信于国人，无怨恫于家邦者，无有也。“有子七人，莫慰母心。”“惟顺于父母，可以解忧。”“不顺乎亲，不可以为子”；不得于天，不可以为人；暑雨祁寒，畴咨畴怨！夫是之谓天其亲也。《诗》曰：“敬天之怒，无敢戏豫；敬天之渝，无敢驰驱。”

“雍雍在宫，肃肃在庙，不显亦临，无射亦保”，敬以直内之学也；“肆戎疾不殄，烈假不瑕，不闻亦式，不谏亦入”，义以方外之学也；“肆成人有德，小子有造，古之人无致，誉髦斯士”，成已以成物之学也；而冠之曰“惠于宗公，神罔时怨，神罔时恫，刑于寡妻”何哉？衽席寝奥之地，百官万民所不及见者，惟鬼神得而知之，惟夫妇得而见之。寡妻可刑，而鬼神无不可格矣；妻子鬼神格，而百官万民无不可格者矣。文王之学，造端乎夫妇，其惟《关雎》乎！及其至也，察乎天地，惠宗公，享鬼神，御家邦之谓乎？子夏读《诗》叹曰：“《关雎》至矣乎！仰则天，俯则地。幽幽冥冥，德之所藏；纷纷沸沸，道之所行。大哉万物之所系，群生之所托命也！”情欲无介乎仪容，燕安不形于动静，然后足以配天地而奉神灵之统，握万福之原。《诗》曰：“不显亦临，无射亦保。”吾于《关雎》见之矣。

中浅外易者，不足以当大事。是故君子之容，惕乎若处四邻之中，俨乎常有介胄之容，瑟乎其中之莫缝焉，乎其外之莫讧焉。“肃肃兔罝”，言其瑟也；“赳赳武夫”，言其侧也。观大于细，观变于常，观谨于忽。冀缺耨而如宾，可以为大夫矣；日殚养马而严威，可以托孤寄命矣。有大贤，有中贤，有小贤；小贤君役，中贤君弼，大贤君师。可干城者不可为好仇，可好仇者不可为腹心。《书》曰：“〔惟〕文王尚克修和〔我〕有夏，亦惟有若虢叔，〔有若〕闳夭（泰颠）〔有若〕散宜生，〔有若〕泰颠，〔有若〕南宫（适）。”“文王蔑德，降于国人”，谓五臣能以道辅文王，使其以精微之德降于国人，“公侯腹心”之谓也。

船漏水入，内虚也；壶漏水出，外罅也。外欲之接，内欲之萌，皆以戏言戏动为之端；有一罅之乘焉，针芒泄元气，蚁漏溃江河，而全体不守矣。《淇（澳）〔奥〕》之诗，再言“瑟兮僩兮”，学道之士，必密栗其中而武毅其外，“德盛不狎侮”，始能弥尔性而固道基焉。“不重则不威”，出口入耳，若存若亡，始动终怠，进锐退速，而德之存焉者寡矣，其能德音孔昭，仪一心结，以底大成乎？《淇（澳）〔奥〕》卒章，始以善谑不虐为宽绰，则德盛礼恭之流溢也。无蚤岁之严密，遽袭暮年之宽绰，不流晋人之旷达者几希。无身过易，无口过难；无口过易，无心过难。口者介身心之间，故存诚自不妄语始。

登高使人欲望，临深使人欲窥，处使然也；射使人端，钓使人恭，琴使人和，棋使人竞，事使然也；出林不得直趋，行险不得履绳，势使然也；函矢巫匠，殊欲人之生死，蓄谷蓄帛，分冀岁之饥丰，择术使然也。故诗书礼乐皆外益之事，而性情心术赖焉，无外之非内也。晋人歧而二之，高者索诸冥冥，荡者曰“礼岂为我辈设”，岂知先王所以为教乎？左规右矩，前准后绳，而中权衡焉。《诗》曰：“抑抑威仪，为德之隅。”


默觚上·学篇七

心为天君，神明出焉。众人以物为君，以身为臣，以心为使令，故终身役役而不知我之何存。圣人以心为君，以身为城，以五官为臣，故外欲不入谓之关，内欲不出谓之扃，终身泰然而不知物之可营，未有天君不居其所而能基道凝道者也。豪放之心，非道之所凝，凝道者其必基于宁静乎！泰宇宁只，天光发启；“虚室生白，吉祥止止。”神不守舍，物乃为菑；敬除其舍，道将自来。内逾外蛊，亟键其户；忠信甲胄，礼义〔干〕橹。《诗》曰：“瑟兮僩兮，赫兮（喧）〔咺〕兮。”

暑极不生暑而生寒，寒极不生寒而生暑。屈之甚者信必烈，伏之久者飞必决。故不如意之事，如意之所伏也；快意之事，忤意之所乘也。众所福，君子不福，不福其祸中之福也；众所利，君子不利，不利其害中之利也。消与长聚门，祸与福同根。岂惟世事物理有然哉？学问之道，其得之不难者，失之必易；惟艰难以得之者，斯能兢业以守之。《诗》曰：“战战兢兢，如临深渊，如履薄冰。”

松栋云牖，不能乐尧、舜之忧，痌瘰忘富贵也；在陈畏匡，不能忧仲尼之乐，道义胜颠沛也。故圣人之道，不在豪放高远，而在枯槁寂寞之中。《易》曰“云上于天，需，君子以饮食（燕）〔宴〕乐”，此惟怀德未施之君子，韫雨为云者能之。不然，岂含哺之民，皆东海、北海就养之老；酒荒之士，皆南阳、东山抱膝之吟乎？耕苍莽之野，钓寂寞之滨，而乐尧、舜之道焉，故可以达，可以穷，可以夷狄患难。故颜回、禹、稷同道。《诗》曰：“泌之洋洋，可以乐饥”，先忧后乐之谓也。

不乱离，不知太平之难；不疾痛，不知无病之福；故君子于安思危，于治忧乱。望华，斯享有余若不足；念冻馁，斯享不足若有余；故世人处富如贫，君子处贫如富。与人之取，则天下无竞人，取人之舍，斯天下无困境；故君子辟丰如辟患，得歉如得福。《诗》曰：“温温恭人，如集于木；惴惴小心，如临于谷。”

“天下雷行，物与无妄。”迅雷风烈，有一人不肃然者乎，有一念敢忘萌者乎？即无良之人，有不恐惧修省者乎？诚莫诚于斯，敬莫敬于斯矣。常人之情，动忍于安乐时者十之一，动忍于忧惧时者十之九。人心能常如洊雷震罅之时，何患不与天合一？《诗》曰：“敬天之怒，无敢戏豫。”


默觚上·学篇八

“子所雅言《诗》、《书》执礼。”“夫子之文章，可得而闻也。”“子罕言利、与命、与仁。”“夫子之言性与天道，不可得而闻也。”仁其性乎？命其天道乎？利其天人之参乎？圣人利、命、仁之教，不谆谆于《诗》《书》《礼》而独谆谆于《易》。《易》其言利、言命、言仁之书乎？“济川”、“攸往”、“建侯”、“行师”、“取女”、“见大人”，曷为不言其当行不当行，而屑屑然惟利不利是诏？圣人若曰，天下无不吉之善，无不凶之恶，无不悔且吝之小恶。世疑天人之不合一久矣，惟举天下是非、臧否、得失一决之于利不利，而后天与人合。故曰：“乾始能以美利利天下，不言所利，大矣哉！”甚哉是非之与利害一也，天道之与人事一也！知是非与利害一，而后可由利仁以几于安仁；知天道之与人事一，而后可造命立命以成其安命。王道之外无坦途，举皆荆棘，而不仁者安仁矣；仁义之外无功利，举皆祸殃，而不知命者安命矣。然则圣人何以罕言《易》？曰：《易》者，卜筮之书也，天道之书也。中古以后，地天之通绝矣，天与人日远矣，人且膜视乎天，且渐不信天敬天，圣人纵欲谆谆以天道诏人，天何言哉？使非空空然叩诸卜筮，受命如响，鬼神来告，曷以舍其偏是偏非，而信吉凶悔吝易知易从哉？故卜筮者，天人之参也，地天之通也。《诗》、《书》、《礼》皆人道设教，惟《易》则以神道设教。夫神道非专言祸福吉凶而不言是非者乎？《诗》曰：“奏假无言，时靡有争。”“是故君子不赏而民劝，不怒而民威于鈇钺。”

命贫贱夭，而欲其贵富寿，难矣哉！命贵富寿，而欲其贫贱夭，奚难矣！命所不能拘者三，有君子焉，有小人焉。忿山欲壑，立乎岩墙，“下民之孽，匪降自天”，此恃命之小人，非命所拘者乎？诚知足，天不能贫；诚无求，天不能贱；诚外形骸，天不能病；诚身任天下万世，天不能绝。匪直是也，命当富而一介不取，命当贵而三公不易，命当寿而杀身成仁，舍生取义。匹夫确然其志，天子不能与之富，上帝不能使之寿，此立命之君子，岂命所拘者乎？人定胜天，既可贵富寿为贫贱天，则贫贱夭亦可转为贵富寿。《诗》三百篇，福禄寿考，子孙昌炽，颂祷嘏祝而不疑。祈天永命，造化自我，此造命之君子，岂天所拘者乎？乌乎！圣人之教，详戒祸，略求福；及其求之也，惟修天爵，迓天庥，俟天命，抑亦异乎人之求之矣。《诗》曰：“岂第君子，求福不回。”

人之受福泽于天也，或钟焉，或蠡焉，或勺焉。内自啬而外日积之，则挹彼注兹，一卮之福，或可至蠡至钟，用之而不尽；不外益而内日狼藉之，则盈钟之福渐至为蠡为勺，立涸而无余。故曰：尊酌者众则速尽。万物之酌大贵之生者众矣，故大贵之生常速尽，非徒万物酌之也，又自酌其生以资天下之人。《诗》曰：“假以溢我，我其收之。”夫惟弥性孔固自求多福者，则其克承天祐，“如川之方至，以莫不增”，福愈溢，收愈多，又何日损之有？

为侥幸而辄成者，非小人之幸，天所以弃之而厚其疢乎！为侥幸而辄不成者，非君子之不幸，天所以厚之而戒其偷乎！必使雨露不膏荆棘，瑞雪不周污巷；雷霆日殷于三家之市，春风不及于空隧之谷；铢量寸度，石丈必差，操券责偿，曷以见天地之大哉？恢恢之纲，疏而不失；石量寻度，径而寡失。“物之不齐，物之情也。”恩生害，害生恩，天地之苦心也。若夫不必困衡孤孽而后进，不以富贵燕安而辄溺者，尤君子中之君子哉！《诗》曰：“携无曰易〔益〕，牖民孔易。”


默觚上·学篇九

立德，立功，立言，立节，谓之四不朽。自夫杂霸为功，意气为节，文词为言，而三者始不皆出于道德，而崇道德者又或不尽兼功节言，大道遂为天下裂。君子之言，有德之言也；君子之功，有体之用也；君子之节，仁者之勇也。故无功、节、言之德，于世为不曜之星；无德之功、节、言，于身心为无原之雨；君子皆弗取焉。《诗》曰：“瑟兮何兮，赫兮（喧）〔咺〕兮，有（斐）〔匪〕君子，终不可谖兮。”

至德以为道本，颜渊、仲弓以之；敏德以为行本，孝德以知逆恶，曾子、子羔、子路之徒以之；后世“道学”、“独行”二传所由分与？师以贤得民，子思、孟子当仁于齐、鲁；儒以道得民，诸子身通六艺，友教于西河，后世“道学”、“儒林”二传所由分与？惟周公、仲尼，内圣外王，以道兼艺，立师儒之大宗。天下后世，学焉而得其性之所近，仁者见仁焉，知者见知焉，用焉而各效其材之所宜。三公坐而论道，德行之任也；士大夫作而行之，政事、言语、文学之职也。如必欲责尊德性者以问学之不周，责问学者以德性之不笃，是火日外曜者而欲其内涵，金水内涵者必兼其外曜乎？体用一原，匪圣曷全？“肫肫其仁，渊渊其渊。”《诗》曰：“德鞧如毛，民鲜克举之。”

三代以上，君师道一而礼乐为治法；三代以下，君师道二而礼乐为虚文。古者岂独以君兼师而已，自冢宰、司徒、宗伯下至师氏、保氏、卿、大夫，何一非士之师表？“小德役大德，小贤役大贤”，有位之君子，即有德之君子也，故道德一而风俗同。自孔、孟出有儒名，而世之有位君子始自外于儒矣；宋贤出有道学名，而世之儒者又自外于学道矣。《雅》、《颂》述文、武作人养士之政，瞽宗、辟雍、《振鹭》、西雍、《棫朴》、《菁莪》，至详且尽，而十三《国风》上下数百年，刺学校者，自《子衿》一诗外无闻焉；《春秋》列国二百四十年，自郑人游乡校以议执政外无闻焉；功利兴而道德教化皆土苴矣。有位与有德，泮然二途；治经之儒与明道之儒、政事之儒，又泮然三途。荀子曰：“昊天不复，忧无疆也；千岁必反，古之常也；弟子勉学，天不忘也。”《诗》曰：“纵我不往，子宁不嗣音！”

曷谓道之器？曰“礼乐”；曷谓道之断？曰“兵刑”；曷谓道之资？曰“食货”。道形诸事谓之治；以其事笔之方策，俾天下后世得以求道而制事，谓之经；藏之成均、辟雍，掌以师氏、保氏、大乐正，谓之师儒；师儒所教育，由小学进之国学，由侯国贡之王朝，谓之士；士之能九年通经者，以淑其身，以形为事业，则能以《周易》决疑，以《洪范》占变，以《春秋》断事，以《礼》、《乐》服制兴教化，以《周官》致太平，以《禹贡》行河，以《三百五篇》当谏书，以出使专对，谓之以经术为治术。曾有以通经致用为诟厉者乎？以诂训音声蔽小学，以名物器服蔽《三礼》，以象数蔽《易》，以鸟兽草木蔽《诗》，毕生治经，无一言益己，无一事可验诸治者乎？乌乎！古此方策，今亦此方策；古此学校，今亦此学校；宾宾焉以为先王之道在是，吾不谓先王之道不在是也，如国家何？《诗》曰：“匪先民是程，匪大犹是经，维迩言是争。”


默觚上·学篇十

怀传国之宝者，不屑角千金之璧；怀千金之璧者，不屑角百金之璞；怀百金之璞者，不屑角碔砆之石。动与物角，惟恐不胜者，其所挟庸也。瓶笙之水，愈沸则响愈微；彼惟恐人不闻者，中不足也。明珠藏千仞之渊，黄金韫万仞之厓，珊瑚沈大海之底，采者不臲卼而致之；彼炫鬻于市而人莫顾者，赝且贱也。钟磬之器愈厚者，则声愈从容；薄者反是。故德薄者无卑辞，德厚者无盈色。《诗》曰：“汉有游女，不可求思；汉之广矣，不可泳思。”

人必有终身之忧，而后能有不改之乐。君子所忧乐如之何？曰：“所忧生于所苦。不苦行险，不知居易之乐也；不苦嗜欲，不知澹泊之乐也；不苦驰骛，不知收敛之乐也；不苦争竞，不知恬退之乐也；不苦憧扰，不知宁静之乐也；苦生忧，忧生嗜，嗜生乐。岂惟君子之性分然哉？即世俗亦有终身之忧乐焉，忧利欲之不遂其身也，忧利禄之不及其子孙也，忧谀闻之不于一世也。庸讵知吾所谓苦，非彼所谓甘，吾所谓忧，非彼所谓乐乎？《诗》曰：“谁谓荼苦？其甘如荠。”

君子以道为乐，则但见欲之苦焉；小人以欲为乐，则但见道之苦焉。欲求孔、颜之所乐，先求孔、颜之所苦。忿、欲皆火也，未有炎上而不苦者也。澹莫澹于五谷之甘乎，乐莫乐于道谊之湛乎！故世味不澹者，道味不浓；熟处不生者，生处不熟。道念苟同情念，何凡不圣矣；道味苟同世味，何愚不哲矣！《诗》曰：“求之不得，寤寐思服。”

“理义说我心，犹刍豢之说我口。”不言“犹声色之说我耳目”，何耶？耳目于声色，吾见人亦见之，吾闻人亦闻之；口之于味，甘、苦、浓、澹，惟自喻而人莫与焉，贵其自得之也；自得之而人不知，斯真自得矣。其寐澄然，其俯仰浩然，施诸四体，四体不言而喻，岂与夫饰文章，华鞶帨，殚一生之力说人耳目，而惟恐人之不知者乎？“既醉以酒，既饱以德”，“人不知而不愠”，几见醉饱而患人之不知者？《诗》曰：“考槃在涧，硕人之宽。独寐寤言，永矢弗谖。”


默觚上·学篇十一

君子之于道也，始于一，韬于一，积于一，优游般乐于一。一生变，变生化，化生无穷。所谓一者何也？地之中也有土圭，道之中也有土圭。九流诸子裂道一隅而自霸，道其任裂与？事在四方，道在中央，圣人执要，四方来效。故曰：“其仪一兮，心如结兮。”然则树之一以为的而号于众欤？椟玉者不炫，舟玉者不饰，恶其文之著也。故曰：“衣锦尚絅。”然则株守夫一者，何以适夫千变，全乎大用欤？举一隅，不足反三隅，望之尽，挹之无余，何以阴噏而阳呿，何以海涵而坤负欤？观乎天文以察变，观乎地文以理孙，观乎人文以化成，语乎其并包无垠者也。故君子之道，始于一，韬于一，积于一，优游般乐于一。一生变，变生化，化生无穷。《诗》曰：“沔彼流水，朝宗于海。”

天下物无独必有对；而又谓两高不可重，两大不可容，两贵不可双，两势不可同，重、容、双、同必争其功。何耶？有对之中必一主一辅，则对而不失为独。乾尊坤卑，天地定位，万物则而象之，此尊无二上之谊焉。是以君令臣必共，父命子必宗，夫唱妇必从。天包地外，月受日光。虽相反如阴阳、寒暑、昼夜，而春非冬不生，四夷非中国莫统，小人非君子莫为帡幪，相反适以相成也。手足之左不如右强，目不两视而明，耳不并听而聪，鼻息不同时而妨，形虽两而体则一也。是以君子之学，先立其大而小者从令，致专于一，则殊涂同归。道以多歧亡羊，学以多方丧生。其为治也亦然。《书》曰：“一人有庆，兆民赖之。”《诗》曰：“其仪不忒，正是四国。”

君子用世之学，自外入者其力弸，自内出者其力弘。力之小大，由于心之翕散，天地人之所同也。天地之气，翕则灵，不翕则不灵，小翕则小灵，大翕则大灵。风、云、雷、雨之气翕，则为震动之能，而郁鬯摧茂分焉；水、火、土、石之气翕，则为岳渎之神，而淑慝章瘅分焉；耳目、手足、口腹之气翁，则为心性之用，而是非好恶分焉。雷雨少者震动少，山川小者神𱍐卑，人物细者知觉运动蠢而微，视其翕聚之小大而作用之小大因之，孰谓发扬之不由于翕聚哉？人能翕其数十年之精力于技艺，则技艺且必通神，而况翕聚之于道德者乎？天地鬼神且莫违，而况于人乎？不厚其本而求其末，是土偶作威福以求食也，徒劳日拙矣。《诗》曰：“鼓钟于宫，声闻于外。”：

“与之齿者去其角，傅之翼者两其足。”非天以是限之也，齿即角所变，翼即足所化也。人之智虑亦然，丰于此则必啬于彼，详于末则必荒于本。故劳心者不劳力，尚武者不修文；文学每短于政事，政事多绌于文学；惟本原盛大者，能时措出之而不穷，故君子务本，专用力于德性而不敢外骛，恐其分吾德性之功而两失之也。羽翼美者伤其骸，枝叶茂者伤其荄。经霜雪而后雕之木，必非有灼灼夭艳之材也。故饰其外，伤其内；扶其情，害其神；见其文，蔽其真。能两美者，天下无之。《抑》戒之诗，“修尔车马，弓矢戎兵”者，不过数言，而惟谆谆于身心言动之际，岂非贯用于体之圣学哉！

举足者，举左则止右，举右则止左，动根于所止也；举手者，左画圆则右不成方，左画方则右不成圆，有二形无二心也。梦盗箪食而耻，梦盗万金而耻，梦盗一国之宝而耻，事有小大，心无小大也。君子观于举足，知动静之不二；观于举手，知内外之不二；观于举念，知大小之不二。故旧习一销者百销，本体一复者百复。《诗》曰：“淑人君子，其仪一兮，其仪一兮，心如结兮。”


默觚上·学篇十二

天地，是非之域也；身心，是非之舍也；智愚贤不肖，是非之果也；古往今来，是非之场垒也。方隅之士，入主出奴，日相斗战，物而不化，岂知大人殊途共归，百虑一致，无不代行而错明乎？孔、老异学而相敬，夷、惠异德而同圣，箕、比异迹而同仁，四科并出于尼山，九流同宗乎古帝。使孟子而用世，必用杨、墨，不用仪、秦也；韩愈谪潮，宁友大颠，不友俗士也。朱、陆论学，砥砺不遗余力，而南渡来泰山乔岳不为功利术数所汨没者，两相推无异词也。其轨辙不同者，道之并育并行所以大；其同是尧而非桀者，性善秉彝之无二也。孰浑融斯？孰默识斯？孰一神而两化斯？《诗》曰：“周道如砥”，“君子所履，小人所视。”

柳下圣之和，和之极为不恭，其敝也邻于老；伯夷圣之清，清之极为隘，其敝也邻于杨；伊尹圣之任，任极而殉身救民太过，亦可邻于墨。虽然，老子治天下亦何可得哉！墨子治天下亦何可得哉！柳下、伯夷、伊尹，方以内之圣也；老聃、墨翟，方以外之圣也。惟圣人时乘六龙以御天，潜龙飞跃，无有定在，时惠时夷时尹而非惠、夷、尹也；有时似老似墨似杨而非老、墨、杨也。“溥博渊泉而时出之”，圣人之治天下，更何可得哉！若夫学者循焉而得其性之所近，即偏至一诣焉，或狷而隘，或狂而不恭，能祛利欲而未能化其气质，已超乡愿倍蓰矣，超少正卯、仪、秦万万矣。胡广中庸，非圣之时也。《诗》曰：“鱼潜在渊，或在于渚。”言必渊乎道，渚乎道也。

气质之性，其犹药性乎！各有所宜，即各有所偏；非煅制不能入品，非剂和众味，君臣佐使互相生克，不能调其过不及。故气质之性，君子有不性者焉。仁义礼智，孤行偏发，皆足以偾事。贤智之过，有时与愚不肖相去唯阿，况以利欲济其气质，但有不及无太过乎？今夫迂、厚、刚、介、宽、审，贤者之过也。今世之士，患迂、患厚、患刚、患介、患宽、患审者几何人？患俗、患薄、患柔、患滥、患隘、患觕疏者，则滔滔皆是，求如贤智之过且不可得，矧望其纯德性之用而无气质之偏耶？非学胡匡？非学胡成？《诗》曰：“庶人之愚，亦职维疾；哲人之愚，亦维斯戾。”


默觚上·学篇十三

因树以为荣枯者华也，华之内有果，果之内有仁，迨仁既成而不因树以荣枯矣；因气以为生死者身也，身之内有心，心之内有仁，迨仁既成而不因形气以生死矣。性根于心，萌芽于意，枝分为念，鬯茂为情，则性之华也。善其果实之熟，恶其荆棘之歧乎！果复其核，情返乎性，核复生果；由一至万，则果遍天下，众善齐归而性大成矣。故曰：“天下归仁焉。”圣人以天下万世为果，善人君子以一国数百年为果，众人以一身一家为果。《诗》曰：“实种实褒，实坚实好。”

更色而不更叶者松柏也，更叶而不更条者众木也，更条而不更根者百草也，更根而不更种者五谷也。谷种曰仁，实函斯活。仁者天地之心也，天生一人，即赋以此种子之仁，油然浡然不容已于方寸。故一粒之仁，可蕃衍化育，成千百万亿之仁于无穷，横六合，亘古今，无有乎不同，无有乎或变者也。仁种之不成熟奈何？曰：荑稗夺之也。地力、雨露、人事，滋于彼则耗于此。功利之稗一，记丑之稗一，词章之稗一，技艺嗜好之稗一，生气渗泄，外强中干，而仁之存者寡矣。自非旋其地力、雨露、人事毕注于斯，日夜滋息于斯，其能膏液融渥油然浡然不容已乎？《诗》曰：“毋田甫田，维莠骄骄。”又曰：“荼蓼朽止，黍稷茂止。”

禾未熟而登场，获者弃之矣；果未熟而登盘，食者吐之矣。是故治之因者，政之熟者也；俗之庞者，化之熟者也；功之成者，虑之熟者也；名之归者，德之熟者也。政未熟而急求治，治必乱；化未熟而急变俗，俗必骇；虑未熟而急图功，功必阻；德未熟而急知名，名必辱。《诗》曰：“既方既皂，既坚既好。”

孔子登东山而小鲁，登泰山而小天下，况君子登颜、孟之东山，登周公、孔子之泰山乎？牺、农、黄、唐、禹、汤、文、武，圣之高、曾也；周、孔，圣之祖父也；颜、曾，圣之宗子也；孟子，圣之别子也。使我后人道腴而义梁，诗冠而礼裳，非数圣人孰菑畬之而衣被之乎？口之匪艰，性之为艰。尼日尧牆，有觌斯皇，亦足以发愤忘食矣。宁学圣人而未至，不欲以一善成名。岂曰仁之为数重，为道远，莫殚莫究而姑画中道，废半涂乎？《诗》曰：“高山仰止，景行行止。”

宁学圣人而未至，不欲以一善成名，君子之立志也有然；宁以一善成名，毋学圣人而未至，君子之下学也有然。故未能为言不必信、行不必果之大人，未可轻硁硁信果之小人；与貌为言不顾行、行不顾言之狂士，宁为慥慥笃实之君子。《诗》曰：“无田甫田，维莠骄骄。”

至神无不化也，至诚无不格也。精神全而光气发，则傅岩、渭滨能入明王之梦卜。《诗》曰：“鹤鸣于九皋，声闻于天。”至诚积而风教移，则箕子、泰伯能开绝域之文明。《诗》曰：“鹤鸣于九皋，声闻于野。”

喧而愈寂者流泉也，君子之言似之，故终日言而未尝言；动而愈虚者白云也，君子之行似之，故终日事而未尝事。虽然，二者亦各有本焉。山虚则云生，谷虚则泉出，故曰“泽山咸，君子以虚受人”，聚天下之善而时出之，其惟心之无我者乎！《诗》曰：“不大声以色。”“不识不知，顺帝之则。”


默觚上·学篇十四

问：“如何知昼夜之道？”曰：“知寤寐则知昼夜矣。”“如何知生死之说？”曰：“知寤寐则知生死矣。”“如何知鬼神之情状？”曰：“知寤寐则知鬼神矣。”未达。曰：“寐时之梦，寤时之心景也。夜者昼之景，死者生之景，鬼神者人之景。梦中之境，游魂为变，鬼神之情状也。境界心所显，情状念所幻，惟至人无念则无梦，盖境泯于心而寤寐一矣。寤寐一则昼夜一，生死一，幽明一，古今一，故《易》言知昼夜，知生死，知鬼神。舍尽心知性何以知天，舍存心养性曷以事天哉？”“然则文王何以梦帝锡？孔子何以梦周公？”曰：“有主之梦，梦境皆真；无主之梦，梦境皆妄。“清明在躬，志气如神，嗜欲将至，有开必先，天降时雨，山川出云。＇至诚前知，先觉觉后觉，此非大人所能占也。彼熊罴、蛇虺、旟旐、众鱼之幻，何足语知道！”

其道而纯阳与！其生也，与日月合其明，其没也，其气发扬于上为昭明。“文王在上，于昭于天”，五方之帝之佐，皆圣贤既没之神为之。尧乘白云而归帝乡，傅说骑箕尾而为列星。其次者犹祀于瞽宗、方社、四岳，各如其德业之大小为秩之尊卑，地祇与天神相升降焉。故曰“君子上达”。其道而纯阴与！其生也，与鬼蜮合其幽，其没也，魄降于地，精气为物，游魂为变。鲧化黄熊，伯有为厉，彭生为豕，方相氏傩厉而殴之，鼎铸神奸而象之。故曰“小人下达”。惟圣人通于幽明之理，故制礼作乐，飨帝飨亲，进退百神五祀，声气合莫，流动充满于天地之间，则天神降，地祇出，人鬼享，而制作与造化参焉，阴教与王治辅焉，孰谓太虚聚为气，气散为太虚而贤愚同尽乎，礼乐皆刍狗而神道无设教乎？《诗》曰：“明明在下，赫赫在上。”

为生计而不为死计，为子孙计而不为身心计者，好利之通蔽也；为身后名字计而不为身后性命计者，好名之通蔽也。“朝闻道，夕死可矣”，不闻道而死，曷异蜉蝣之朝生暮死乎？人生十五以前，惟知为身计；三十以前，惟知为家计；四十以往，惟知为子孙计，为身后名计；其为性命计者，千万中无一焉。《诗》曰：“蜉蝣之羽，衣裳楚楚。心之忧矣，于我归处。”不知此身之所归者，岂独百年为蜉蝣，即数百年、数千年之名，亦孰非楚楚如云之蜉蝣乎？

太虚之精气流动，充盈于天地间，必有入也。集于列星，与为光芒；集于水火，与为润旸；集于金木，与为柔刚；集于珠玉，与为精英；集于圣人，与为夐明；藏于胸中为之智；启于耳目之间谓之聪明；藏于肾则骨坚强；刑于志则材茂刚。人之生也不过数十年，天地之水火在人身用之经数十年，饮食益之，七情六淫沴之，始而壮，既而衰矣。衰则将去，于是乎水不滋骨而材志茶矣，火不发智而聪明损矣。天之所降，山川之所钟，及其衰也，天与山川不能留。尽其才而智日劭者，志之成（离案：成宜作盛。）乎！不尽才而智益囿者，志之羸乎！才不才而智不智者，志奚志乎？夫惟圣人君子，玩心于高明，啬其精，崇其志，俯焉孳孳，日去人远，去天近，耄而德业愈巍奂，卒能归根复命以反于于穆之天。故此数十年中，惟人所自用也，用之天则天矣，用之物则物矣。太虚者万物之真宅也。《诗》曰：“百岁之后，归于其室。”视其生之所安而归宅焉耳。

有豢身之学，爵禄而止矣；有华身之学，谀闻而止矣；有以身济身之学，猷效邦国而止矣；有践形尽性之学，耄老不足，死生夭寿不可离，则未知所止矣。由浓华而进于澹泊，可以为达士，未若由澹泊而进于恐惧也；由固陋而进于淹通，可以为硕儒，未若反淹通而会于本原也。《诗》曰“高山仰止，景行行止”，《诗》之好仁如是夫！不知年数之不足，“俯焉日有孳孳，毙而后已。”




默觚下·治篇一

人有恒言曰“才情”，才生于情，未有无情而有才者也。慈母情爱赤子，自有能鞠赤子之才；手足情卫头目，自有能捍头目之才。无情于民物而能才济民物，自古至今未之有也。小人于国、于君、于民，皆漠然无情，故其心思智力不以济物而专以伤物，是鸷禽之爪牙，蜂虿之芒刺也。才乎，才乎！《诗》曰：“凡民有丧，匍匐救之。”

人有恒言曰“学问”，未有学而不资于问者也。土非土不高，水非水不流，人非人不济，马非马不走。绝世之资，必不如专门之夙习也；独得之见，必不如众议之参同也。巧者不过习者之门，合四十九人之智，智于尧、禹，岂惟自视欿然哉？道固无尽臧，人固无尽益也。是以《鹿鸣》得食而相呼，《伐木》同声而求友。

读《皇皇者华 》之诗，喟然曰：为此诗者其知治天下乎！一章曰“周爱咨诹”，二章曰“周爰咨谋”，三章曰“周爰咨度”，四章曰“周爰咨询”。世固有负苍生之望，为道德之宗，起而应事，望实并损者，何哉？以匡居之虚理验诸实事，其效者十不三四；以一己之意见质诸人人，其合者十不五六。古今异宜，南北异俗，自非设身处地，乌能随孟水为方圆也？自非众议参同，乌能闭口造车出门合辙也？历山川但壮游览而不考其形势，阅井疆但观市肆而不察其风俗，揽人材但取文采而不审其才德，一旦身预天下之事，利不知孰兴，害不知孰革，荐黜委任不知孰贤不肖，自非持方枘纳圆凿而何以哉？夫士而欲任天下之重，必自其勤访问始，勤访问，必自其无事之日始，《皇华》之诗知之矣。

自古有不王道之富强，无不富强之王道。王伯之分，在其心不在其迹也。心有公私，迹无胡越。《易》十三卦述古圣人制作，首以田渔、耒耜、市易，且舟车致远以通之，击柝弧矢以卫之；禹平水土，即制贡赋而奋武卫；《洪范》八政，始食货而终宾师；无非以足食足兵为治天下之具。后儒特因孟子义利、王伯之辩，遂以兵食归之五伯，讳而不言，曾亦思足民、治赋皆圣门之事，农桑、树畜即孟子之言乎？抑思屈原志三后之纯粹，而亦曰“惜往日之曾信.兮”，“国富强而法立”，孔明王佐之才而自比管、乐乎？王道至纤至悉，井牧、徭役、兵赋，皆性命之精微流行其间。使其口心性，躬礼义，动言万物一体，而民瘼之不求，吏治之不习，国计边防之不问；一旦与人家国，上不足制国用，外不足靖疆圉，下不足苏民困，举平日胞与民物之空谈，至此无一事可效诸民物，天下亦安用此无用之王道哉？《诗》曰：“监观四方，求民之莫。”

工骚墨之士，以农桑为俗务，而不知俗学之病人更甚于俗吏；讬玄虚之理，以政事为粗才，而不知腐儒之无用亦同于异端。彼钱谷簿书不可言学问矣，浮藻饾饤可为圣学乎？释老不可治天下国家矣，心性迂谈可治天下乎？《诗》曰：“民之质矣，日用饮食。”

为治者不专注其大而但事节目，则安危否泰之大端失之目睫矣；用人者不务取其大而专取小知，则卓荦俊伟之材失之交臂矣。故为国家厘细务百，不若定大计一；为国家得能吏百，不若得硕辅一。君子以细行律身，不以细行取人，不以剚剧理繁塞艰巨。国于天地，有与立焉，斯见小欲速之弊祛而百年苞桑之业固也。《诗》曰：“出话不然，为犹不远。”

天地之生才也，“予之齿者去其角，两其足者傅之翼”，是以造化无全功，阴阳无全能。以虞廷五臣皆圣人之材，而明刑、教稼、治水、典胄，终身不易其官。吾知孔子用世，必不使游、夏司繁剧而由、求典文章，必不使曾，冉专对使命而宰、赣师保坐论。天地有所不能强，而况于人乎？后世之养人用人也不然。其造之试之也，专以无益之画饼，无用之雕虫，不识兵农礼乐工虞士师为何事；及一旦用之也，则又一人而遍责以六官之职，或一岁而遍历四方民夷之风俗；举孔门四科所不兼，唐、虞九官所不摄者，而望之科举兔册之人。始也桃李望其松柏，继也彩胜望其桃李；及事不治，则拊髀而叹天下之无才。乌乎！天下果真无才哉？《诗》曰“螟蛉有子，（果）〔蜾〕蠃负之。教诲尔子，式谷似之”，言所用必所养，所养必所用也；又曰“维南有箕，不可以簸扬”，言所用非所养，所养非所用也。

山林之人欲济物，必分已之财；乡闻之子欲专弊，必资官之势；不必已财而可以惠物，不藉人势而可以祛蠹者，其惟在位君子乎？操刀而不割，拥楫而不度，世无此蠢愚之人。故君子用世，随大随小，皆全力赴之，为其事而无其功者，未之有也。彼穑而我飧之，彼织而我温之，彼狩而我貆之，彼驭而我轩之，彼匠构而我帡之，彼赋税商贾而我便之，彼干盾捍卫而我安之。彼于我何酬，我于彼何功？天于彼何啬，于我何丰？思及此而犹泄泄于民上者，非人心也。《诗》曰：“彼君子兮，不素食兮！”


默觚下·治篇二 

《大雅》言文王之伐密也，先之曰“无然畔援，无然歆羡，诞先登于岸”；述文王之伐崇也，先之曰“予怀明德，不大声以色，不长夏以革，不识不知，顺帝之则”。乌乎！事功纯乎道德，有若是哉！礼乐兵刑出于喜怒哀乐，赐予其宫室，亦犹庆赏于国也；忿怒其臣妾，亦犹用刑罚于万民也；夫然后可以修大刑而奉天之命，夫然后可以一怒而安天下之民。武王、周公继志述事，（《绵诗》）〔《大明》〕颂牧野之役曰：“上帝临女，毋贰尔心。”“天命有德，五服五章哉！天讨有罪，五刑五用哉！”成、周之征诛，犹之唐、虞之命讨也，事功之迹俱化矣。

君子读《二雅》至厉、宣、幽、平之际，读《国风》至《二南》、《豳》之《诗》，喟然曰：《六经》其皆圣人忧患之书乎！“天下之生久矣，一治一乱”；治久习安，安生乐，乐生乱；乱久习患，患生忧，忧生治。《洪范》贵不列于五福，崇高者忧劳之地，非安享之地也。康庄之仁我也，不如太行。故真人之养生，圣人之养性，帝王之祈天永命，皆忧惧以为本焉。真人逆精以反气，圣人逆情以复性，帝王逆气运以拨乱反治。逆则生，顺则夭矣；逆则圣，顺则狂矣。草木不霜雪，则生意不固；人不忧患，则智慧不成。大哉《易》之为逆数乎！五行不顺生，相克乃相成乎！鱼逆水则鳞不赪，禽逆风则毛不横。《诗》曰：“譬彼舟流，不知所届。心之忧矣，不遑假寐。”顺流之可畏也如是夫！

人主修德之难也，倍于士庶乎！奸声在堂，谀舌在旁，曼靡在床，酿醴在觞，娱兽在场，所以蛊我心者，四面伺之，虽有忧勤聪智之君，不能无一罅之间也。天下之责望主德也，亦倍于士庶乎！高明之瞰者千计，中泽之嗷者亿计，敌国肘腋之环伺者万计，无一瑕玷而可匿也，无一体用而可缺也。守专城之材，不可以相，长千夫之勇，不可以将；一将一相之任，不可以君四海；况于乃逸、乃谚、既诞，以天位为敖乐者乎？《卷阿》之诗，言“俾尔〔弥〕尔性”者三，言履天位之君子，非性与天合，德足配天，即不足主百神而纲四方也。知此而不战战兢兢于上者，非人情也。《诗》曰：“天难谌斯，不易维王。”

一围之木持千钧之厦，五寸之键而制阁开者，所居要也。大匠不斫，大庖不豆，大勇不斗，大政不险。天下大器也，君相大官也。处大官者，不欲小察，不欲小智，不矜小艺，据其要，制其总，若摄气母于北斗之枢，以料万物有余矣。王者之道犹龙首，高居而远望，深视而审听，示其形，忳其情，若天之高不可极也，若渊之深不可测也。赏罚于众人所及见，而所不及见者潜化焉；端默于众人所不加意，而人所加意者莫遁焉。彼铺张于条教号令之末，矜诩于发奸摘覆之神，曷足语知道？《诗》曰：“之子于征，有闻无声。”

《诗》言“岂弟君子”者十有八，说者曰：“岂弟，乐易也。”“乾以易知，坤以简能；易则易知，简则易从；易知则有亲，易从则有功。”大哉岂弟之为德乎！世言王道无近功，此不知王道之言也。知者知之，愚者不知，不可以教民；巧者能之，拙者不能，不可以治民。非令下如流水之原，不可为善政；非立效如时雨之降，不可以为圣功；谓王道无近功者，未得其要也。主好要则百事详，主好详则百事荒。知岂弟不岂弟之分，则知王伯矣；知岂弟不岂弟之分，则知君子小人矣。后世人主之岂弟者，其汉文帝、宋仁宗乎！反乎岂弟者，其汉武帝之桑弘〔羊〕、宋神宗之安石乎！《诗》曰：“谁能烹鱼？溉之釜鬵。”言烹鱼烦则碎，治民烦则乱，是以治大国若烹小鲜。

邓析、子产，同一竹刑也，邓析受诛而郑人不怜，子产则遗爱众母，兴歌谁嗣；商君、诸葛，同一严法也，商君车裂而秦人不怜，武侯则巷祭路哭，白帽成俗。《诗》曰：“岂弟君子，民之父母。”岂弟之反为苦难，邓析、商君之谓也；岂以强教之，弟以说安之，子产、武侯之谓也。

秦汤方燠，九州为炉，故汉初曹参、盖公沐之清风而清静以治。若乃席丰履豫，泰久包荒，万几丛脞于上，百慝养痈于下，乃不厉精图治以使民无事，而但以清谭清静为无事，有不转多事者乎？皇春帝夏，王秋伯冬，气化日禅，虽牺、黄复生，不能返于太古之淳。是以尧步、舜趋、禹驰、汤骤，世愈降则愈劳。况欲以过门不入、日昃不食之世，反诸标枝野鹿，其不为西晋者几希？《诗》曰：“民莫不逸，我独不敢休！”是以夙夜匪懈，山甫之佐中兴；夙兴夜寐，卫武之相王室。

“桑之未落，其叶沃若”，其文、武、成、康之盛乎！“桑之落矣，其黄而陨”，其周室之东乎（ 文王有《二南》而歌颂始拱把矣，成王有《雅》、《颂》而歌颂始寻丈矣；至康王而颂声寝，珮玉有晏起之刺，《伐木》有鸟鸣之刺；宣王中兴而《沔水》、《鹤鸣》、《庭燎》、《祈父》、《白驹》、《黄鸟》，刺诗半于变《雅》。何诗人之责备贤辟若此哉？汉武建元之盛，未闻其再建元也，唐玄开元之盛，未闻其再开元也。《乾》六爻不言吉而悔亢，《泰》六爻不言泰而忧陂，《丰》之象曰：“勿忧宜日中。”盈虚消息，天地四时鬼神不能违，而况于人乎？汉文帝日谨一日以考终为幸，光武日谨一日以十年为远，三代既往，圣贤兢业之心，惟二君有焉。文帝拊髀颇、牧，而以李广、周亚夫贻之景、武；光武闭关拒质，甘以西域付之荒外；二君岂真不能戡匈奴者哉，岂真无雄才大略者哉？功业之心，不胜其爱民之心也；才智自雄之心，不胜其持盈忧盛之心也。《颂》声寝于康王，《二雅》变于宣王，其道德之终，而功业才智之竭乎！故不明四始、五际之义，不可以读《诗》。


默觚下·治篇三

三代以上之天下，礼乐而已矣；三代以下之天下，赋役而已矣。然变《风》变《雅》，多哀行役之苦，刺征役之烦，而刺重敛者惟一《硕鼠》，则知井田什一尚存，履亩未税，民惟困役，不困赋焉。春秋以前之诸侯，朝聘而已矣；春秋以后之诸侯，攻战而已矣；然陈、郑介大国之间，受兵无宁岁，而民俗佚冶晏如。则知其时车战之制尚存，师行所至，井堙木刊，而无攘臣妾、毁廛庐之患；且请服则盟，未尝如狄之入卫，财贿牲畜荡然一空焉。春秋以前，有流民而无流寇；春秋以后，流寇皆起于流民，往往宗社，痛四海。读诗则《硕鼠》“适彼乐郊”，《黄鸟》“复我邦族”，《鸿雁》劳来中泽，未闻潢池揭竿之患，此封建长于郡县者一也。春秋以后，夷狄与中国为二；春秋以前，夷狄与中国为一。读《诗》与《春秋》，知古者名山大泽不以封，列国无守险之事，故西戎、徐戎、陆浑之戎、赤狄、白狄、姜戎、太原之戎，乘虚得错处其间。后世关塞险要，尽属王朝，而长城以限华、夷，戎、狄攘诸塞外，此郡县之优乎封建者一也。由前三说观之，五伯者，三王之罪人，中夏之功臣；由后一说观之，七雄、赢秦者，罪在一时，功在万世。

礼乐征伐，先王治世之大物也，自天子出则王，自诸侯出则伯。然王世以礼乐统征伐，故《彤弓》、《车攻》、《吉日》之诗，虽事主征伐，莫不本礼乐以行之；伯世以征伐统礼乐，故冠裳必载誓盟，聘享无非师捷，虽事邻礼乐，亦莫不参征伐以出之。礼乐胜则纯乎道德，如春风之长万物而不知；征伐胜则纯乎威力，如夏日威天下而不得不循其法。惟其所假犹先王之仁义，故《曹风》思郇伯，《春秋》予桓、文焉。及其衰也，仁义去而诈力独存，于是周虽久王，有礼乐，无征伐，王室声灵不行，徒托重于先王典制名器以羁縻列国。晋之久伯也，有征伐，无礼乐，士鞅、栾黡惟贿是求，虒祈宫成，徒以甲车四千乘恫喝携贰。夏日往而秋霜栗冽，物不能堪，于是裂为七国，为赢秦，罟天下于冰霜中者二百余载，暨西汉文、景而始息。甚哉功利之殃人，而王道不可一日熄乎！三皇以后，秦以前，一气运焉；汉以后，元以前，一气运焉；其历年有远近，即其得于先王维持之道有厚薄。故汉、唐、宋女祸、夷狄、乱臣、贼子迭出而不至遽亡，民生其间，得少休息十余世，披其牒，考其享祚历年之久近，而其所得于道之分数可知也。《诗》曰：“汎汎杨舟，绋纚维之，乐只君子，福禄膍之。”

治天下之具，其非势、利、名乎！井田，利乎；封建，势乎；学校，名乎！圣人以其势、利、名公天下，身忧天下之忧而无天下之乐，故褰裳去之，而樽俎揖让兴焉；后世以其势、利、名私一身，穷天下之乐而不知忧天下之忧，故慢藏守之，而奸雄觊夺兴焉。争让之分，帝王之忧乐天下为之也。“天地之大德曰生，圣人之大宝曰位，何以守位曰仁，（古“人”、“仁”字通用，如《论语》“井有仁焉”之“仁”。）何以聚人曰财，理财正辞禁民为非曰义。”人所聚而势生焉，财所在而人聚焉，名义所禁遏而治乱生焉。圣人乘天下之势，犹蛟龙之乘云雾，不崇朝雨天下而莫知谁尸其权。大哉神器，亿万生灵之所托命也，而智可暗奸，而力可觊图乎？夫惟使势、利、名纯出乎道德者，可以治天下矣。故曰：“天大，地大，道大，手亦大。域中有四大，而王处一焉。”《诗》曰：“立我烝民，莫匪尔极。”“无此疆尔界，陈常于时夏。”

人者，天地之仁也。人之所聚，仁气积焉；人之所去，阴气积焉。山谷之中，屯兵十万，则穷冬若春；邃宇华堂，悄无綦蹟，则幽阴袭人。人气所缊，横行为风，上泄为云，望气吹律而吉凶占之。南阳、洛阳、晋阳、凤阳，今日寥落之区，昔日云龙风虎之地，地气随人气而迁徙也。“天地之性人为贵”，天子者，众人所积而成，而侮慢人者，非侮慢天乎？人聚则强，人散则尪，人静则昌，人讼则荒，人背则亡，故天子自视为众人中之一人，斯视天下为天下之天下。《诗》曰：“无竞惟人，四方其训之。”

圣人以名教治天下之君子，以美利利天下之庶人。求田问舍，服贾牵牛，以卿大夫为细民之行则讥之，细民不责以卿大夫之行也；故《国风》刺淫者数十篇，而刺民好利者无一焉。变《雅·节南山》、《正月》、《十月之交》、《桑柔》，无非刺姻亚之膴仕，富禄之洽比，徂向之车马，贪人之败类；“如贾三倍，君子是识”，以利为厉戒，而刺好名者无一焉。“国君过市则刑人赦，夫人过市罚一幕，世子过世罚一帟，命夫过市罚一盖，命妇过市罚一帷。”“礼、义、廉、耻，国之四维”，故于士大夫则开之于名而塞之于利，于百姓则开之于利而坊之于淫。虽然，“民之秉彝，好是懿德”，中人以上，何必名誉始足劝乎？孔、孟论学，始并名利而兼戒之，首严克伐，次严义利，而无一言及于远色。故曰：刑以坊淫，庶民之事也；命以坊欲，士大夫之事也；礼以坊德，圣贤自治之学也。世之极盛也，使天下以义为利，其次则以民为利。《诗》曰：“庶人之愚，亦职维疾；哲人之愚，亦维斯戾。”

强人之所不能，法必不立；禁人之所必犯，法必不行。虽然，立能行之法，禁能革之事，而求治太速，疾恶太严，革弊太尽，亦有激而反之者矣；用人太骤，听言太轻，处己太峻，亦有能发不能收之者矣。兼黄、老、申、韩之所长而去其所短，斯治国之庖丁乎！《诗》曰：“伐木掎矣，析薪扡矣。”


默觚下·治篇四

医之活人，方也；杀人，亦方也。人君治天下，法也；害天下，亦法也。不难于得方而难得用方之医，不难于立法而难得行法之人。青苗之法，韩琦、程伯子所部必不至厉民；周家彻法，阳货、荣夷公行之，断无不为暴。弓矢，中之具也，而非所以中也；法令，治之具也，而非所以治也。买公田省饷之策，出于叶适，而贾似道行之，遂以亡国。是以《郡县》、《生员》二论，顾亭林之少作，《日知录》成而自删之；《限田》三篇，魏叔子三年而后成，友朋诘难而卒毁之。君子不轻为变法之议，而惟去法外之弊，弊去而法仍复其初矣。不汲汲求立法，而惟求用法之人，得其人自能立法矣。《诗》曰：“不失其驰，舍矢如破。”

山居难与论舟行之险，泽居难与论梯陟之艰。处富不可与论贫，处暇不可与虑猝，处享不可与言困，处平世不可与论患难。况立乎后世以指往古，所闻异词，所传闻又异词。曾不设身以处地，不平心以衡其轻重，而徒以事后之成败谳局中之当否，古人其如汝何哉？郅都、宁成，古之酷吏也；胡寅父子，世之酷儒也。《诗》曰：“他人有心，予（揣）〔忖〕度之。”又曰：“伐柯伐柯，其则不远。”《诗》之忠恕也如是夫！

同俭也，或以之养廉，或以之济贫；同礼也，或以之将孙，或以之济争；同一下人也，出自富贵，人以为谦；出自贫贱，人以为谄。辟谷与市田宅不同，同归于免祸之智；闭户与坐怀不同，同归于暗昧之清。狂者东走，逐狂者亦东走；溺者入水，捄溺者亦入水。或吹火而然，或吹火而灭，所以吹者异也。故以迹观人，则不足以知人；以迹师古，则不足以希古。《诗》曰：“唐棣之华，翩其反而。”

秦以尽坏古制败，莽以动袭古制败，何其异轨而同归邪？秦之暴，不封建亡，即封建亦亡，两晋八王之事可见已；莽之悖，复井田亡，不复井田亦亡，隋炀、朱梁之辙是矣。《诗》曰：“枝叶未有害，本实先拨。”


默觚下·治篇五

三代以上，天皆不同今日之天，地皆不同今日之地，人皆不同今日之人，物皆不同今日之物。天官之书，古有而今无者若干星，古无而今有者若干星；天差而西，岁差而东；是天不同后世之天也。浊河徙决，淤阏千里，荥泽、巨野塞为平原；济、汳莫辨源流，碣石沦于渤澥；井田废而沟洫为墟，云梦竭而洞庭始大；十薮湮其九，三江阏其二，九河、九江不存其一；雍州田上上，今但平芜；扬州田下下，今称陆海；“高岸为谷，深谷为陵”；是地不同于后世之地也。燕、赵、卫、郑，昔繁佳冶；齐、鲁、睢、涣，古富绮纨；三楚今谁长鬣？勾吴岂有文身？淮、徐孰戎、夷之种？伊川畴被发之伦？茶黄互市，为制夷之要；疹痘有无，区中外之坊；岂可例诸唐、宋以前，求其脏府之故；是

人变于古矣。黍稷五谷之长，数麻菽而不数稻；亨葵五菜之主，芼蓼藿而不及菘；枌榆养老之珍，今荒馑始食其皮；荇藻薲蘩，以共祭祀；堇荼荁薇，恒佐饔飧；蜉蝣蛴螬，古实甘美之羹；（陆玑言蜉蝣，陶弘景言螬蛴可食，皆异于今。）蚳蜗蜩𧍙，礼则燕食之醢；今畴登鼎俎荐齿牙？布有麻葛而无吉贝，币有黄金而无白银，纨绮称睢、涣而无吴、越；今皆反之，是物迁于古矣。媵娣侄于昏礼，登孙尸于祭祀；跪地以坐，抟饭以食；跣足舞蹈以为敬，刀漆以为书，贝币以为货，雷奥以为宫，四面左右个以为堂，刍灵明器以为葬；乘车以战，肉刑以治；不谓大愚，则谓大戾，岂独封建之于郡县，井田之于阡陌哉？故气化无一息不变者也，其不变者道而已，势则日变而不可复者也。天有老物，人有老物，文有老物。柞薪之木，传其火而化其火；代嬗之孙，传其祖而化其祖。古乃有古，执古以绳今，是为诬今；执今以律古，是为诬古；诬今不可以为治，诬古不可以语学。《诗》曰：“岂其食鱼，必河之鲂？岂其取妻，必齐之姜？”

租、庸、调变而两税，两税变而条编。变古愈尽，便民愈甚，虽圣王复作，必不舍条编而复两税，舍两税而复租、庸、调也；乡举里选变而门望，门望变而考试，丁庸变而差役，差役变而雇役，虽圣王复作，必不舍科举而复选举，舍雇役而为差役也；丘甲变而府兵，府兵变而矿骑，而营伍，虽圣王复作，必不舍营伍而复为屯田为府兵也。天下事，人情所不便者变可复，人情所群便者变则不可复。江河百源，一趋于海，反江河之水而复归之山，得乎？履不必同，期于适足；治不必同，期于利民。是以忠、质、文异尚，子、丑、寅异建，五帝不袭礼，三王不沿乐，况郡县之世而谈封建，阡陌之世而谈井田，笞杖之世而谈肉刑哉！“礼，时为大，顺次之，体次之，宜次之。”《周颂·勺篇》，美成王能酌先祖之道以养天下也。《诗》曰：“物其有矣，维其时矣。”

庄生喜言上古，上古之风必不可复，徒使晋人糠粃礼法而祸世教；宋儒专言三代，三代井田、封建、选举必不可复，徒使功利之徒以迂疏病儒术。君子之为治也，无三代以上之心则必俗，不知三代以下之情势则必迂。读父书者不可与言兵，守陈案者不可与言律，好剿袭者不可与言文；善琴弈者不视谱，善相马者不按图，善治民者不泥法；无他，亲历诸身而已。读黄、农之书，用以杀人，谓之庸医；读周、孔之书，用以误天下，得不谓之庸儒乎？靡独无益一时也，又使天下之人不信圣人之道。《诗》曰：“（园）〔爱〕有树檀，其下维（箨）〔萚〕。”君子学古之道，犹食筍而去其箨也。


默觚下·治篇六

明月之夜，可远视而不可近书，犹清谈玄虚之士不可以治民；雾霜之朝，可近书而不可远视，犹小察综练之材不可以虑远。得诸天者固已殊矣，即学圣人之学而性所各近者，何独不然！火日外照而内暗，故足民治赋之才不可以语性命，此亲民而未明德者也；金水内照而外暗，故潜修养性之儒未可皆共事功，此明德而未能亲民者也。学道者宜各自知所短，用人者宜各因其所长；勿以师儒治郡国，勿以方面之材责师儒；非体用之殊途。乃因材之难强也。若乃志伊学颜之君子，固以内圣外王为准鹄，夫何本末偏枯之有！《诗》曰：“左之左之，君子宜之；右之右之，君子有之。惟其有之，是以似之。”

一介一和惠与夷，一去一奴微与箕；一生一死婴与臼，一覆一复申与伍；一荣一辱李与苏，一默一言介与狐；一亮一瑾蜀与吴，一攻一守墨与输；相反相成狷与狂，相嘲相得惠与庄；羊、陆相仇而相睦，葛、马相敌而相服，尹、邢相爱而始相妒。故君子之用世也，道不必尽同；智士之同朝也，辙不必相合；然大人致一用两，未尝不代明而错行也。《诗》曰：“泾以渭浊，湜湜其沚。”

轻诺以烈而寡信，多艺似能而寡效，进锐似精而去速，讦细似察而烦苛，姝姁似惠而无实，此似是而非者也；大权似专而有功，大智似愚而内明，执法似严而成物，正谏似激而情忠，此似非而是者也；非御情之相反，乃近理之多似也。听言察貌，或失其真；诡情御物，或失其实；将何道以全之乎？《诗》曰：“析薪如之何？匪斧不克。”又曰：“伐柯伐柯，其则不远。”观其生者，不在于先观我生乎？

有以兼听而得，有以兼听而失；有以独断而成，有以独断而败。晋武平吴，晋明平王敦，唐宪宗讨淮、蔡，周世宗征泽、潞，皆以独断而成；昭烈伐吴，苻坚伐晋，皆以独断而败；汉祖、唐宗以兼听君子而兴，汉元、唐代以兼听小人而乱。然则如之何而可？曰“知己知彼，百战百胜”，彼骄兵、愤兵、贪兵可谓知彼知己乎？“为政在人，取人以身”，彼贤奸杂用者，非其心之公私雾淆乎？《诗》曰：“谁秉国成，不自为政”，言当以执两为兼听而不以狐疑为兼听也。”国虽靡止，或圣或否；民虽靡膴，或哲或谋，或肃或乂”；言当以达聪为独断，而不以臆决为独断也。

国家有一说议，则必有数庸议以持之；有一伟略，则必有数庸略以格之；故圣人恶似是而非之人，国家忌似是而非之论。其言之有故，其持之成理，上傅会乎经义，使之主中其腊毒而不自知，君子所深恶也。汉成帝因天变，言者多攻王氏，就决于张禹，此西汉存亡一大机，而张禹以“天道不可得闻”解之，王氏遂不得复动；晋孝武欲废会稽王道子，此东晋存亡一大机，而徐邈以“恐伤太后”阻之，道子遂复柄用而不可救；西晋亡于吏蠹民困，元帝南渡，遣巡察郡邑之使分别黜陟，而顾和以烧梁狱词柅其行；唐李德裕收吐蕃维州千余里之地，而僧孺以《春秋》纳叛人挠其议；宋夏元昊死，子幼国内乱，边臣请乘衅，而宋臣以《春秋》不伐丧格其谋。论卑而易行，苟安而不犯难，其迹何尝不近忠厚长者，其称引比附何尝不讬于六艺？夫孰知其误人家国壹至此哉！《诗》曰：“维号斯言，有伦有脊。”


默觚下·治篇七

不知人之短，不知人之长，不知人长中之短，不知人短中之长，则不可以用人，不可以教人。用人者，取人之长，辟人之短；教人者，成人之长，去人之短也。惟尽知己之所短而后能去人之短，惟不恃己之所长而后能收人之长；不然，但取己所明而已，但取己所近而已。语有之，夜行者前其手，然而桥足也。开明于东而万有皆烛，其不在穷理乎？《诗》曰：“他人有心，予（揣）〔忖〕度之。”知己知人之谓耶！

度内之事，中人可能；度外之功，非豪杰不能；世俗所谓度外，君子所谓性分内也。天下大事，或利于千万世者，不必利于一时；或利于千万人者，不必利于一夫；或利于千万事者，不必利于一二端；故非任事之难，而排庸俗众议之难。《诗》大小二《雅》，言“大猷”。者二，言“远猷”者二，言“壮猷”者一。何谓“大猷”？批郤导窾，迎刃而解，棋局一著胜人千百者是也。何谓“远猷”？事机出耳目之表，利害及百十年之后者是也。何谓“壮猷”？非常之策，陈汤不奏于公卿；破格之功，班超不谋于从事；出奇冒险，不拘文法，不顾利害者是也。器不弘者不能胜大猷，识不裕者不能烛远猷，识远器大而无雄气胆决者不能具壮猷。壮猷天授，不可学，器识可学而扩焉。彼安常习故之流，所安者目前，所知者陈例，所辟者嫌疑，得不震而疑，同声而挠格者乎？《诗》曰：“匪先民是程，匪大犹是经”，叹大犹之难成也；“出话不然，为犹不远”，叹远犹之多阻也。

古豪杰之用世，有行事可及而望不可及者，何哉？同恩而独使人感，同感而独使人畏，同功而其名独震，同位而其势独崇，此必有出于事业名位之外者矣。有德望，有才望，有清望。晏平仲、柳下惠、汲黯、霍光、羊祜、谢安、高允，其德望欤！子臧、季札、鲁仲连、杨震、李固、杨绾、元德秀，其清望欤！管仲、子产、信陵君、乐毅、贾谊、陈汤、祖逖、姚崇、李德裕，其才望欤！不宁惟是，邓禹、孔融、刘备、刘琨，百战百败，而当时奸雄畏之，豪杰慕之，所至从者如归市，此岂他人可强致者乎？国于天地，有与立焉。以天下之大，祖宗数百年之培养，而无一二魁垒耆硕之望，足系海内之人心，备国家之缓急，为四夷所詟服者，隐然镇压中外，如乔岳干城之可恃，故国乔木之谓何？《诗》曰“行归于周，万民所望”，国有人之谓也；“洵有情兮，而无望兮”，国无人之谓也。

临大事然后见才之难。何以见其难？曰：难其敏，难其周，难其暇也。事变之来，机不容发，事后追悟，与不悟同。人踌躇旬日始决者，此一见而立决之；人反复数百言不剖者，此片言立剖之；非天下至敏，其孰能与于斯？是非大较，可望而知也；利害曲折，非一望可知也。人仅悉其形，此并悉其情；人仅区处目前，此并旁烛未然，若数计而蓍卜；非天下至周，其孰能与于斯？震惊百里，匕鬯皆失，竭力应之，事应而力已殚，畴则行所无事，沛若有余者乎？非天下至暇，其孰能与于斯？天下无事，庸人不庸人；天下非多难，豪杰不豪杰。九死之病，可以试医；万变之乘，可以试智。昭烈与曹操，张说与姚崇料事同而迟速不同，一敏一不敏也；司马懿服诸葛之营垒，亚夫备吴、楚于西北，一周一不周也；王坦之倒笏而谢安赌棋，一暇一不暇也。三者亦出于天，亦成于学；成于学者能睎其敏周，终难睎其暇豫。周公流言东征，《诗》不颂其多才多艺之敏、三吐三握之周，而惟曰：“公孙硕肤，赤舄几几。”几几，安也，安即暇之谓也。

有才臣，有能臣，世人动以能为才，非也。小事不糊涂之谓能，大事不糊涂之谓才。才臣疏节阔目，往往不可小知；能臣又近烛有余，远猷不足，可以佐承平，不可以胜大变。夫惟用才臣于庙堂，而能臣供其臂指，斯两得之乎！临大事，决大计，识足以应变，量足以镇猝，气足以摄众，若张良、霍光、庞士元、谢安、陆贽、寇准、韩琦、李纲，其才臣与！理繁事剧，万夫之禀，一目十行，五官并用，无留牍，无遁情，若赵广汉、张敞、陶侃、刘晏，其能臣欤！至若兼才能而有之，若管仲、子产、萧何、诸葛亮，尤古今不数人也；姚崇、张泳，抑其次也。欲求救时之相，非才臣不可。《诗》曰：“訏谟定命，远犹辰告。”


默觚下·治篇八

人主与忠信道德之士处，若服兰芍然，久而不知其芳也；若食五谷然，久而不觉其益也。彼其所益者在本原，非枝叶之末也；天下阴被其赐，而史臣莫书其功。故宣王在内之臣曰张仲孝友，而萧望之谓张敞材轻非师傅之器。《诗》曰：“有冯有翼，有孝有德。”

国家之赖贤才也，功莫大于成君德，而立政次之，故有内匡，有外匡。与离娄同楫罔不济，与师冕同辙罔不蹶；成王与周公同居，故成玉化而为周公；管、蔡与禄父同居，故管、蔡化而为禄父；此内匡之益也。得一后夔，天下无难正之五音；得一伯乐。天下无难驭之良马；得一颇、牧，天下无难御之外侮；此外匡之益也。国以一人兴，以一人亡。亡国之主，莫不忠其所亲而贤其所任，夫孰知其究安极哉！《诗》曰：“尹氏大师，维周之氐，四方是维，天子是毗。”

星非能自高也，引而高之者天也；物非能自浮也，载而浮之者水也；臣非能自遇也，引而进之者君也。天下奇士不常有，而天下之明君不世出。故天之降才也，千夫而一人；才之遇主也，千载而一君。然微扬侧陋之尧，则雷泽之渔父耳；微梦良弼之高宗，则筑岩之胥靡耳。世非无爨桐之患而患无蔡邕，世非无牛铎之患而患无张华。自古及今，遗逸之贤，十倍于遇主之贤，则奇才之难得，又不如明君之难得也。故与其臣求君，不如君求臣。箕子、膠鬲盈朝，而不能使商辛为高宗；家父、凡伯盈朝，而不能使幽王为周宣。《诗》曰：“念彼共人，涕零如雨。”

孤举者难起，众行者易趋；倾厦非一木之支也，决河非捧土之障也。一萧何而助之者良、平、信、越，一邓禹而助之者二十七将，一玄龄而助之者十七学士，马曳轮也；羽、飞死，法正、庞士元死，而孔明自将以出祁山，身曳轮也。哀哉！《诗》曰：“终其永怀，又窘阴雨。其车既载，乃弃尔辅，载输尔载，将伯助予。”

博弈之交不日，饮食之交不月，势利之交不年，意气声名之交不世，惟道义之交万古如一堂也，四海如一室也。爵禄羁之者可臣，金帛啗之者可役，饮食乾餱之者可畜；壮士不可饮食致也，豪杰不可金帛致也，君子不可好爵（糜）〔靡〕也。是以朋友君臣，以类相亲；舜有羶行，取人以身。《诗》曰：“敝笱在梁，其鱼鲂鳏。”“白驹空谷，生刍一束。”

天下小人不可尽诛，小人之有才者尤不能不用，但止可驱策于边疆而不可用于腹心密勿之地。故《易》言“内君子而外小人”也。寇莱公、赵汝愚、于忠肃，再造之功，得主之专，皆千载一时。使寇公留王钦若于方面，何至进城下孤注之谗！赵公予侘胄一节钺，何至酿内批党禁之祸！于公出石亨于九边，何至生中夜夺门之变！置虎狼于肘腋，谁之过与？乌乎！贤人而得主，旷世难逢，有鱼水之遇，有逐小人之权，而反为小人倒持阿柄，使善治败于垂成，奇勋翻为祸首，讵不惜哉！周之皇父，汉之上官桀，唐之李勣，元末之伯颜，皆边塞将材而不可秉钧当轴，则又君上用人之鉴也。《诗》曰：“赳赳武夫，公侯干城。”末章曰：“赳赳武夫，公侯腹心。”干城之武夫，不可为腹心明矣，矧并不可干城者而腹心之乎？


默觚下·治篇九

国家之有人材，犹山川之有草木，蔚然羽仪，而非山麓高大深厚之气不能生也。夫惟人君不以高危自处，而以谦卑育物为心，人人得而亲近之，亦人人得而取给之。地山之《谦》，卑不可踰；岂弟如此，而何匮竭散亡险哀之有？“天地变化，草木蕃；天地闭，贤人隐”；故人材者，求之则愈出，置之则愈匮。唐陆贽言：“天后以宽得人，德宗以苛失士。”宋庆历中培养之人材，数世用之不尽，而况乎侧席贤人之主乎？《诗》曰：“瞻彼旱麓，榛楛济济。岂弟君子，干禄岂弟。”

文王之辟雍、明堂、三灵同地，凡治岐之大政，皆行其中。《大雅·棫朴》、《旱麓》、《思齐》、《灵台》，皆颂文王作人之盛，孟子亦言“待文王而兴”。是古今作人莫盛于文王，而孟子告齐宣以文王治岐，关市、泽梁、罪孥、鳏寡之政，只及养不及教，何哉？战国救民水火之世，所急者养民，故未暇及辟雍之礼乐。虽然，文王之作人也，有造士之政焉，有求贤之政焉。《棫朴》琢髦士，《旱麓》兴鸢鱼，《思齐》造成人小子，皆即《文王世子》所述辟雍大学造士之政也。《小雅·皇华》教使臣以咨才、咨事、咨议、咨难，必周访四方之贤士，归言于朝，此则牺轩四出，而八虞、二虢之友教，二老西归之就养，闳夭，散宜生之见知，殷士抱器之来归，奔走疏附，后先御侮，故曰“三分天下有其二”，盖先得天下人材三分之二也。天下之士说而归之，其民焉往？斯求贤之政也。造士之作人也密，求贤之作人也神。闻风而兴，向化而奋，如蛰启于春霆，虽中林野人，伐枚妇女，翼豝虞人，皆振振蛰蛰，有士君子之行，神矣哉！盛矣哉！文王一世所造之材，子孙数十世用之不尽，后之为人君者，其亦盍监于斯！

当武王崩，三监叛，商、奄五十国并起，周公何以能化殷顽于期月？何以东征而四国是吪耶？何以作新大邑于东国洛、四方民大和会，侯、甸、男邦、采、卫百工播民和耶？《书》一不言其所由，但曰“见士于周，周公咸勤，乃洪大诰治。”乌乎！周公得多士之心，先于得多方之心矣。七族、三族之豪，皆肤敏之彦也，皆故家遗俗六七王所培养也；为政不为巨室所慕而能为四方慕者寡矣！周公自居东以来，过师衽席之上，无日不与殷士民相亲，然方在军中，昼接不暇。及还师度河之后，迁殷民于洛邑，始日日进其士而见之，一饭三吐哺，一沐三握发；而又择其中之贤材，贽而师见者十人，友见者十二人，穷巷白屋先见者四十九人，进善百人，教士千人。《说苑》朝读书百篇，暮见七十士。《墨子》朝所读者，即多士所上之书也，计旬月之间，士之一善一艺罔不悉，闾左一利一害罔不毕陈于前矣。然后量能而授之职，授之田宅，又率以祀文王，黼冔祼将，骏奔走于庙。其客欤，其一家之人欤！于是殷士憾见周公之晚也，曰“我遘之子，袞衣绣裳”，“我遘之子，笾豆有践”，惟恐公之西归而不得复见焉。古之得人家国者，先得其贤才，士心之归如此，而民心有不景从者乎？岂惟殷士，盖豳、岐从征之士，亦无一不与殷士相兄弟友朋焉，道德一而风俗同矣。周公训鲁公曰：“平易近民，民必归之。”平，地道也；易，天道也。易则易亲，简则易从，易简天下之理得矣。豳人颂之曰：“公孙硕肤，赤舄几几。”此必非衢谣巷谚所能道也，非辟雍振鹭之士不足以知公德之盛也。公一身所育之才，周家八百年用之不尽，后世为相者，其亦盍鉴于斯！

封建之世喜分而恶合，故晋、楚蚕食，《春秋》恶之，尝欲众建诸侯而少其力；郡县之世喜合而恶分，故三国、五季、十六国之世，不如一统之息争；二者皆所以尊王，而治法本于治人，则又皆以用贤用亲为得失。其在封建之世，一于用亲者，国可久而势恒弱，一于用贤者，国势强而或先亡。周之兴也，亲贤并用，闳、颠、吕、散、八虞与周、召、荣、毕夹辅；流及后世，则鲁、卫、宋、郑专用亲，齐、晋专用贤。故三桓、七穆、六卿之属，维持宋、鲁、郑，相忍为国，至春秋后犹百余岁，而卫尤后亡，则用亲之明效也；齐之同姓有国、崔、栾、高，而不如管氏、陈氏之专国，晋自献公后，诅无畜群公子，而所用狐、赵、韩、魏、范，其始足以创伯，其卒足以夺国，则用贤之明效也。两除其弊而兼收其利者惟楚乎！其令尹、司马执兵柄者皆同姓，而一有罪则刑之无赦，又参以斗彀、叔敖、叶公、伯州犁、巫臣异姓之贤材，故其国势半天下而与周相终始。至郡县一统之世，其势虽合，而秦以不用亲速亡，晋以用亲速亡，隋以亲贤皆不用速亡，则其开基创业，本实先拨，又有立于用人之先者哉！《诗》曰：“价人维藩，大师维垣”，言用贤也；“大邦维屏，大宗维翰”，言用亲也。

后世之事，胜于三代者三大端：文帝废肉刑，三代酷而后世仁也；柳子非封建，三代私而后代公也；世族变为贡举，与封建之变为郡县何异？三代用人，世族之弊，贵以袭贵，贱以袭贱，与封建并起于上古，皆不公之大者。虽古人教育有道，其公卿胄子多通六艺，岂能世世皆贤于草野之人？古圣王未必不灼知其弊，而封建不变，则世族亦不能变，莘野、傅岩、渭滨之举，闲世一出，不数见也。以展季之圣，孔子之圣，通国皆知之，而士师、司寇不安其位；使二圣人生于三桓之族，何患不大行其道乎？春秋诸卿，有公族，有世族，其执政之卿，谋国之大夫，无非此二族者。公族有鲁之三桓，宋之七穆，郑之六卿，世族则晋之栾、郤、智、范、韩、赵、魏，齐之高、鲍、陈、田，卫之孙、宁，皆世执国柄，单寒之子无闻焉。秦人崛起，乃广求异国之人而用之，由余、蹇叔、百里奚、丕豹、公孙枝、卫鞅之属，无非疏远。由是六国效之，游士大起，乐毅、苏、张、范睢、李斯、蔡泽、虞卿、皆徒步而取相印；气运自此将变，不独井田、封建之将为郡县、阡陌而已。孔子得位行道，必蚤有以大变其法，举四科以代豪宗，故深赞公叔文子之举僎，而《春秋》书尹氏卒以著世卿之戒，秦、汉以后，公族虽更而世族尚不全革，九品中正之弊，至于上品无寒门，下品无世族，以魏孝文之贤而不能用李彪、李冲之议。自唐以后，乃仿佛立贤无方之谊，至宋、明而始尽变其辙焉，虽所以教之未尽其道，而其用人之制，则三代私而后世公也。《诗》曰：“殊异乎公路。”“殊异乎公族。”

以衡泌为静而城市为嚣，以薖轴为尊而城邑为俗，其起于东周之叔世乎！古之遁世者，必傅岩、莘、渭之天民大人，或抱至德而遁焉，或抱命世之材而遁焉，或抱礼乐而遁焉，无所抱则无可遁者。圣王求士与士之求道，固不于野而于城邑也。城中曰都，人萃则气萃，气萃斯材薮焉；野外曰鄙，人涣则气涣，气涣斯材少焉。处农就田埜，处商就市井，处工就官府，处士就燕闲。小学在公宫南之左，大学在郊，瞽宗、辟雍、泮宫、柱下，固册府礼乐之渊渚，师友讲习之林囿也。山林之气虽清，而礼乐不在，师友无资，都邑学未成之士而即入山中，则去昭旷而就封蔀矣。是以青衿必于城阙，议论必于乡校，闻见广则聪明辟，胜友多而学易成。其野处不匿之透，则迁之都中，而乡大夫宾兴之，未闻授书名之闾里塾师、农子恒农者而有可宾兴之贤能也，乌有舍国士、天下士而友一乡、一闾之士者乎？乌有舍国士、天下士而求一乡、一闾之士者乎？《伐木》求友之诗曰：“出自幽谷，迁于乔木。”


默觚下·治篇十

人各有能有不能。孔融名节重一世，而敌遇袁、吕，每战辄衄；张昭謇谔于东吴，而曹兵南下，惟劝迎降；石星直节震明代，及任本兵，日本之役惟调停贿款；故知承平直谅之士，难尽责以临危应变之才也。有守不必有为，有为不皆有守。使责陈汤、桑维翰、赵普、刘铤以廉介，责李责、韦孝宽以忠义，其可觊乎？太师皇父，中兴名将，荡平淮夷，媲美方、召。而幽王之世，“择三有事”，“以（车）〔居〕徂向”，“不憗遗一老，俾守我王”，是犹上官桀力战敢深入而不可托孤寄命也。是以明王任忠亮于台辅，付赳武于干城，易地则皆败。《诗》曰：“人知其一，莫知其他。”

专以才取人，必致取利口；专以德取人，必致取乡愿。虽然，利口有二，乡愿亦有二：有不可大受而可小知之利口，君子在上，可驱策用之；若夫辩足以饰非炫听，智足以舞文树党，警敏强记，口若河悬，如张汤、荀勗、朱异、吕惠卿者，不可一日近，而究谁能不近之？有不可临大节而可佐承平之乡愿，孔光、冯道、范质，平时不失为贤相；若夫深中厚貌，以小忠小信结主知，以曲谨小廉拒物议，欺世盗誉，静言庸违，明主亦倾任而不疑，如庞萌、林甫、杞、桧、者，不可一日容，而究谁能不容之？乌乎！世有君子，能远无才之小人，未必能远有才之小人也；能识毗阳之小人，未必能识毗阴之小人也。天生尤物，足以移人，尧、舜畏之，仲尼恶之，而欲烛神奸于后世之中主，不其难哉！《诗》曰：“荏（苒）〔染〕柔木，君子树之。往来行言，心焉数之。”《书》曰：“何畏乎巧言令色孔壬。”

马融之附梁冀，弹李固，绛帷女乐为之与？潘岳之附贾谧，陷愍、怀，园林丝竹为之与？苏子所谓廉俭者士人之小节，而道谊大坊必以之为本，鸟有宫室妻妾穷乏之不忘而能勿易其本心者乎？虽然，尚有不贪财色而独贪权势如公孙弘、王衍、王敦、卢杞、王安石、蔡卞其人者，尚有不贪权势而独惜身命如孔光、谯周、冯道、范质其人者，廉洁尚不足恃，矧不廉洁者乎？是以但轻财色为有廉，并轻权势为有耻；辞受取予不苟为有廉，进退出处不苟为有耻。孔、孟之学，言耻不言廉，有以夫！《诗》曰：“尚不愧于屋漏。”

“既明且哲，以保其身”，何以异于孔光、公孙弘、胡广之保身，而夫子独许《烝民 之诗为知道耶？曰“邦国若否，仲山甫明之”，则模稜非所以保身矣；“袞职有阙，维仲山甫补之”，则逢长缄默非所以保身矣；桑不茹，刚不吐，强御矜寡不畏侮，则优柔养奸非所以保身矣。彼孔光、胡广、公孙弘，何尝不柔嘉而令色仪乎？何尝不小心而式古训力威仪乎？是非、利害、进退、出处之间，金锡、珉瑜立判焉。故知明哲保身，必大德不踰闲以为本。

费仲、飞廉不日蛊其君，则夏、商不亡而身亦不戮；囊瓦、宰嚭、李斯不卖国娼贤，则吴、楚、秦不亡而身亦免族；竖刁、易牙、王甫、曹节、李辅国、仇士良不日导人主于邪，则汉唐 （离案：汉、唐上疑脱齐字，然竖刁、易牙、不见诛于齐，疑衍此四字为是.）不乱而宦官亦不诛；林甫、杞、桧即不为奸臣，亦必位宰相，而臣主俱荣，身名俱泰，无冰山万年之臭；小人亦何利而为此哉，君子亦何负而不为哉？乌乎！帝王利民，即所以利国也；大臣利国，即所以利家也；士庶人利人，即所以利己也。自王公大人下至马庸沽保，未有终日济人利物其心而不要天之祐者；自王公大人下至马庸沽保，未有终日自私自利其心而不为天人之所恶者。《诗》曰：“南有樛木，甘瓠累之”，“茑与女萝，施于松上”，乌有木偾而瓠不窳，松僵而萝不悴者乎？“雨我公田，遂及我私”，乌有公田如云，私田如焚者乎？

公孙弘以荐仲舒者倾仲舒，石显以荐京房者挤京房，卢杞以荐颜真卿者陷真卿，以荐李揆者危李揆，皇甫（铸）〔锝〕以荐韩愈者坑韩愈，世主堕其术中而不悟。不宁惟是，郑障以朝歌贼横，遂出虞诩长朝歌；梁冀以广陵盗炽，遂出张纲守广陵；其假手以快毒，今古固一辙也。而仲舒卒格骄主，李揆卒款吐蕃，韩愈卒服叛镇，纲、诩卒平盗贼，皆适以成其功名；即京房、真卿亦适以成其忠义，争光日月。小人所为，亦何往不福君子哉！《诗》曰：“嘉我未老，鲜我方将，（膂）〔旅〕力方刚，经营四方。”


默觚下·治篇十一

三代以上之人材，由乎教化；三代以下之人材，乘乎气运。乘气运而生者，运尽则息，惟教化出之无穷。气运所生亦有二：国之将昌也，其人材皆如霆启蛰，乘春阳愤盈，而所至百物受其祥；衰则反是，其人材如蛰墐户，湫闭槁窳，所至而百物受其怆恨。是以入其国，观其条教号令，聆其谣议文章，占其山川云物，而国之休悴可知也。岂天地生材之心久而息乎，抑人力物力久而爱其宝乎？冈陵川阜，与宗社之培植，相摩盪，相椎移，滃勃郁积，日出而不穷，奚其息也，奚其爱也？疆窭未亏，人民未变，水土未絪；糟者犹糟，实者犹实，玉者犹玉，酒者犹酒；穹然者犹穹于上，穨然者犹穨于下，林林总总者犹日奔攘于侧；问其光岳之钟，则刍灵焉；问其山泽之藏，则枵朽焉。稽其籍，陈其器，考其数，诹诸百执事之人，卮何以漏？根何以蠹？高岸何以谷？荃茅何以莸？堂询诸庭，庭询诸户，户询诸国门，国门询诸郊野，郊野询诸四荒，无相复者；及其复之，则已非子、姬之氏矣。《诗》曰：“池之竭矣，不云自频；泉之竭矣，不云自中。”

《蟋蜶》之诗三曰“无已太康”，“好乐无荒”。荒者乱之萌也，乱不生于乱而生于太康之时。堂陛玩愒，其一荒；政令丛琐，其二荒；物力耗匮，其三荒；人才嵬苶，其四荒；谣俗浇酗，其五荒；边埸弛警，其六荒；大荒之萌未有不由此六荒者也。去草昧愈远，人心愈溺，其朝野上下莫不玩细娱而苟近安，安其危而利其菑，职思其居者容有之矣，畴则职思其忧者乎？畴则职思其外者乎？以持禄养骄为镇静，以深虑远计为狂愚，以繁文缛节为足黼太平，以科条律例为足剔奸蠹，甚至圜熟为才，模稜为德，画饼为文，养痈为武，头会箕敛为富，“出话不然，为犹不远”，举物力、人材、风俗尽销铄于泯泯之中，方以为泰之极也。《泰》之九五曰：“无平不陂，无往不复。”霜未冰，月几望，气数与人事合并，沈溺而不可救，奈之何哉！诚欲倾否而保泰，必自堂陛之不太康始。《诗》曰：“民莫不逸，我独不敢休”，“无已太康”之谓哉！

历代亡天下之患有七：暴君、强藩、女主、外戚、宦寺、权奸、鄙夫也。暴君无论矣，强藩、女主、外戚、宦寺、奸相，皆必乘乱世暗君而始得肆其毒，人人得而知之，人人得而攻之。惟鄙夫则不然，虽当全盛之世，有愿治之君，而鄙夫胸中，除富贵而外不知国计民生为何事，除私党而外不知人材为何物；所陈诸上者，无非肤琐不急之谈，纷饰润色之事；以宴安酖毒为培元气，以养痈贻患为守旧章，以缄默固宠为保明哲，人主被其薰陶渐摩，亦潜化于痿痹不仁而莫之觉。岂知久之又久，无职不旷，无事不蛊，其害且在强藩、女祸、外戚、宦寺、权奸之上；其人则方托老成文学，光辅升平，攻之无可攻，刺之无可刺，使天下阴受其害而已不与其责焉。古之庸医杀人；今之庸医，不能生人，亦不敢杀人，不问寒、热、虚、实、内伤、外感，概予温补和解之剂，致人于不生不死之间，而病日深日痼。故鄙夫人之害治也，犹乡愿之害德也，圣人不恶小人而恶鄙夫乡愿，岂不深哉！《诗》曰：“多将熇熇，不可救药。”

人材之高下，下知上易，上知下难；政治之得失，上达下易，下达上难。君之知相也不如大夫。相之知大夫也不如士，大夫之知士也不如民，诚使上之知下同于下之知上，则天下无不当之人材矣；政治之疾苦，民间不能尽达之守令，达之守令者不能尽达之诸侯，达之诸候者不能尽达之天子，诚能使壅情之人皆为达情之人，则天下无不起之疾苦矣。虽然，更有怀才抱道之士，君相不知，臣下亦不知者，更有国家之大利大害，上下非有心壅之，而实亦无人深悉之者，更何如哉？《诗》曰：“知我者谓我心忧，不知我者谓我何求。”


默觚下·治篇十二

天下其一身与！后元首，相股肱，诤臣喉舌。然则孰为其鼻息？夫非庶人与！九窍百骸四支之存亡，视乎鼻息，口可以终日闭而鼻不可一息柅。古圣帝明王，惟恐庶民之不息息相通也，故其取于臣也略而取于民也详。天子争臣七人而止，诸侯争臣五人而止。至于彻膳之宰，进善之旌，诽谤之木，敢谏之鼓，师箴，瞍赋，矇诵，百工谏，庶人传语，士传言，道人木铎以徇于路，登其歌谣，审其诅祝，察其谤议，于以明目达聪，而元首良焉，股肱康焉。士者庶民之首也，汉、宋太学之士皆得上书，明初耆老皆得召见，往往关系国家大计，公议无不上达，斯私议息，夫是之谓“天下有道，庶人不议”也。《诗》曰：“出内王命，王之喉舌”，其争臣也夫！又曰“如彼遡风，亦孔之僾。民有肃心，荓云不逮”，其惟庶人也夫！

古无谏诤之官，人人皆谏官也；不惟广受天下之言，亦所以广收天下之才。自后世立谏官，而人之无言责者始不得尽其言；自谏官不选天下英才，惟取诸科目资格，上焉不知君国远犹为何事，下焉藉以市恩、报怨、希进，否则摭肤词琐事塞责，愈不足动人主之信。知者不必言，言者不必知，自谏官之设始也；张一目之罗以求禽，张一面之网以觊鳞，自谏官之设始也。古圣之听言也，不问其疏近，并不问其公私，而惟其理之是非，即有吁有咈，未闻以其吁咈而罪之也，是谓“不以人废言”；瞽史、百工、庶人、刍荛皆得进言，未闻工瞽刍荛一言可采，即擢以崇高之位，是谓“不以言举人”。不以言举人，故能明试以功而广收天下之人；不以人废言，故能敷奏以言而广闻天下之言。《诗》曰“鴥彼晨风，郁彼北林”，林茂则鸟归矣，菶萋噰喈，众贤聚于本朝，尚何材不足、言不达之有？

景运之世，言在都俞，其次言在旌木，其次言在庭陛，其次言在疏牍，其次言在歌谣，其次言在林薮，其次言在腹臆；言在腹臆，其世可知矣。至治之世，士在公孤；小康之世，士在僚采；倾危之世，士在游寓；乱亡之世，士在阿谷；士在阿谷，其世又可知矣。言室满室，言堂满堂。天子穆穆，诸侯皇皇。故世昌则言昌，言昌则才愈昌；世幽则言幽，言幽则才愈幽。《诗》曰：“凤皇鸣矣，于彼高冈；梧桐生矣，于彼朝阳。”

受光于隙见一床，受光于牖见室央，受光于庭户见一堂，受光于天下照四方。君子受言以达聪明也亦然。或为一隅之偏听，或为一室之迩听，或为一堂之公听，或为旌木、鼓铎、矇瞽、刍荛之偏听，所受愈小则所炤愈狭，所受弥广则所炤弥博。《诗》曰：“不明尔德，时无背无侧。尔德不明，以无陪无卿。”


默觚下·治篇十三

君子之事君也，以言谏不若以身谏；以身谏者从，以言谏者凶。楚庄好猎，则樊姬不食鸟兽之肉；唐宗好兵，则魏徵不视破阵之舞。踞厕之冠，惮汲黯之见；苑中之游，畏韩休之闻；彼其潜孚默惮，有存乎折槛、补牍之先者矣。不然，三归之卿，岂能禁六嬖之霸？箧珠之相，何能止天书之惑？法孝直、魏徵不在，孰能止伐吴、征辽之行乎？惟人臣有如山之力，始可回人主如天之威。《诗》曰：“不闻亦式，不谏亦入。”

教以言相感，化以神相感。有教而无化，无以格顽；有化而无教，无以格愚。圣人在上，以《诗》、《书》教民，以礼乐化民；圣人在下，以无体之礼、无声之乐化民。善气迎人，人不得而敖之；静气迎人，人不得而聒之；正气迎人，人不得而干之；其德盛者化自神，其气足以动物也。积学未至而暴之遽，积诚未至而教之强，学之通弊矣。故言立不如默成，强入不如积感。《诗》曰：“载色载笑，匪怒伊教。”

“猛虎在山，藜藿不采”，才臣之益国也似之，故季梁在随而随重，宫之奇在虞而虞存；阳鸟丽空，阴邪敛迹，正人之柱国也似之，故汲黯在朝，淮南不敢轻汉，司马相宋，契丹不敢窥边。《诗》曰：“人之云亡，邦国殄瘁！”

“人有不为也而后可以有为”，人臣所裨于国者，固不独廉俭已也。然俭如晏婴，足服崔、庆之凶；直如汲黯，足寝淮南之谋；廉若杜黄裳，足折李师古之跋扈；拒马金如张奂，足怀叛羌之贰心；食鱼飧如赵宣，足感 （魔组） 〔钼麑〕之勇士；清如杨绾，足省黎京兆之驺从，毁崔中丞之第舍；清廉之裨人国者岂浅乎！“人有不为也而后可以有为”，能轻众人所共贪者而后能为众人之所服，故《羔羊》之诗，惟节俭然后能正直。

秦之暴不在长城，隋之恶不在敖仓，元之乱不在治河，安石之弊政不在经义取士，惟其人既得罪万世，则功在天下者世亦以此罪之。伏波、诸葛征蛮之功，非史册所无，而铜柱、铜鼓必傅之二公以为神；昌黎、子瞻海外之谪，非有异政，而潮阳、琼岛至今崇之以成俗。其人既争光日月，虽所至无功者，世亦以此功之。故君子为政当正其本而务其大，立身当孚于素而观其全。《诗》曰：“在彼无恶，在此无斁。庶几夙夜，以永终誉。”


默觚下·治篇十四

万事莫不有其本，守其本者常有余，失其本者常不足。宫室之设，本庇风雨也；饮食之设，本慰饥渴也；衣裳之设，本御寒暑也；器物之设，本利日用也。风雨已庇而求轮奂，轮奂不已而竟雕藻，于是栋宇之本意亡；饥渴已慰而求甘旨，甘旨不已而错山海，于是饱腹之本意亡；寒暑已卫而辨章服，章服不已而尚珍奇，于是裘葛之本意亡；利用已备而贵精丽，精丽不已而尚淫巧，于是制器之本意亡。主奢一则下奢一，主奢五则下奢五，主奢十则下奢十，是合十天下为一天下也。以一天下养十天下，则不足之势多矣；不足生觊觎，觊觎生僭越，僭越生攘夺，王者常居天下可忧之地矣。祸莫大于不知足，不知足莫大于忘本，故礼乐野人从先进，欲反周末之文于忠、质也。炳兮焕兮，日益之患兮；寂兮寞兮，日损之乐兮；能知损之益、益之损者，可以治天下矣。帝王之道贵守一，质俭非一也而去一近，故可守焉，非若奢、文之去一远也。《诗》曰：“不思其反，反是不思，亦已焉哉！”

神气化形体，形体化衣食，衣食化语言，语言化酬酢，酬酢化尊卑，尊卑化轩冕，轩冕化宫室，宫室化城郭，城郭化市井，市井化赋税，赋税化燕飨，燕飨化狝狩，狝狩化盟会，盟会化歌舞，歌舞化聚敛，聚敛化刑狱，刑狱化甲兵，甲兵化水火，水火复化神气。其来也浡不可阏，其成也坚不可铄。虽古之圣王，不能使甲兵之世复还于无甲兵，而但能以甲兵止甲兵也；不能使刑狱之世复还于无刑狱，而但〔能〕以刑狱止刑狱也；不能使歌舞之世复还于无歌舞，而但能以歌舞为礼乐也。刑狱甲兵归于歌舞，歌舞归于礼乐，礼乐归于道德，则不肃而严，不怒而威，不侈靡而乐。是以圣王之治，以事功销祸乱，以道德销事功；逆而泯之，不顺而放之，沌沌乎博而圜，豚豚乎莫得其门，是谓反本复始之治。《诗》曰：“维天之命，于穆不已。于乎不显，文王之德之纯。”

使人不暇顾廉耻，则国必衰；使人不敢顾家业，则国必亡。善赋民者，譬植柳乎，薪其枝叶而培其本根；不善赋民者，譬则翦韭乎，日翦一畦，不罄不止。《周官》保富之法，诚以富民一方之元气，公家有大征发、大徒役皆倚赖焉，大兵燹、大饥馑皆仰给焉。彼贪人为政也，专朘富民，富民渐罄，复朘中户，中户复然，遂政邑井成墟。故土无富户则国贫，土无中户则国危，至下户流亡而国非其国矣。《诗》曰“适彼乐土”，言将空其国以予人也。且也天下有本富有末富，其别在有田无田。有田而富者，岁输租税，供徭役，事事受制于官，一遇饥荒，束手待尽；非若无田富民，逐什一之利，转贩四方，无赋敛徭役，无官吏挟制，即有与民争利之桑、孔，能分其利而不能破其家也；是以有田之富民可悯更甚于无田。《硕鼠》之诗，幸其田之将尽而复为无田之民，不受制于官吏也，乌乎伤哉！

俭，美德也；禁奢崇俭，美政也；然可以励上，不可以律下；可以训贫，不可以规富。《周礼》保富，保之使任恤其乡，非保之使吝啬于一己也。车马之驰驱，衣裳之曳娄，酒食鼓瑟之愉乐，皆巨室与贫民所以通工易事，泽及三族。王者藏富于民，譬同室博弈而金帛不出户庭，适足损有余以益不足，如上并禁之，则富者益富，贫者益贫。彼富而俭者，未必如大禹之菲食恶衣而为四海裕衣食也，未必如晏子、墨子之节用而待举火者七十家、待寝攻者数十国也。俭生爱，爱生吝，吝生贪，贪生刻。三晋之素封，不如吴越之下户，三晋之下户，不如吴越之佣隶；俭则俭矣，彼贫民安所仰给乎？天道恶积而喜散，王政喜均而恶偏，则知以俭守财，乃白圭、程郑致富起家之计，非长民者训俗博施之道也。《唐》、《魏》刺俭啬，至于“宛其死矣，他人入室”，无一言及于散财任恤，足为美俗仁里乎？《桑柔》之诗曰“好是家啬，力民代食”，《韩诗》说谓“好用此居家吝啬之人”，则知《周官》保富非此之谓矣。

十履而一跣，则跣者耻；十跣而一履，则履者耻；此俗之以众成者乎！上好紫则下皆女服，上好剑则士皆曼胡，此俗之以贵移者乎！及其既成，虽贤者处之，不免颠倒于众习。群尚俭则耻奢，群尚奢则耻俭矣；群尚让则耻竞，群尚竞则耻让矣。今之郡县，即古封建之地也。地不远而各自为俗，好讦讼，好勇战，好奢靡，好任侠，好封殖，相高相尚，生而习见，不以为非；未至则求其至，已至则求其胜，虽贤父兄师友戒劝之，良有司训谕之不止；自非易其所安而别开以可慕，岂能因势利导，风行而草偃乎？民之制于上，犹草木之制于四时也，在所以煦之，煦之道莫尚乎崇诗书，兴文学。故君子读《郑风》，不叹其淫荡而叹《子衿》学校之久废；读《卫风》，不伤其流泆而伤《淇（澳）〔奥〕》礼教之久衰；读《陈风》，不叹其淫奔而叹其巫觋歌舞之不革。

“飘风大和，冷风小和。”风之所过，万竅怒号；风之所止，一尘不嚣；其怒也有倡而和者也；其止也有锐而竭者也。有士风，有民风，斯二者或区于土俗焉，或移于政教焉。《小戎》、《驷铁》之秦，《二南》雅化之丰、镐也；《扬水》《无衣》之晋，平阳、薄坂之帝都也；阖庐剑士之吴，太伯端委之吴也；魏晋清谭之士林，东汉礼教节义之士林也；自非不待文王之豪杰，有不随风草偃者哉！风之既成，贤君相三纪挽之不足；风之将变，一狂士败之有余。《诗》曰：“匪风发兮，匪车揭兮”，言民风之易变也；“风雨萧萧，鸡鸣胶胶”，言士风有变有不变也，不变者天地之心所寄也。


默觚下·治篇十五

晋文之图伯也，三年思用其民，而子犯三阻之；越王之报吴也，四年思兵其仇，而范蠡四拒之；皆不肯轻试其锐于事机未可之时。及一旦用之，踣楚沼吴，不崇朝而得志天下，岂仅惧己力之未足哉？抑可乘之机未十全也。秦之方强，九国之师不能入函谷一步，及陈胜中夜一呼而九州瓦解；匈奴之猖獗，汉高、汉武两世雄主不能逾漠扫庭，及宣、元不折一矢而呼韩稽首；曹操、苻坚不审机而锐图江左，遂再蹶赤壁、淝水之师；富平、符离不审机而锐议恢复，遂永绝关陕、淮西之望。不惟敌国已也。阴盛侵阳，臣盛侵君。桓王之伐郑，鲁哀之去三桓，晁错、齐、黄之去宗藩，汉季、唐末之去宦寺，皆阴阳争，君臣战，两败俱伤而后亡。故摘果于未熟，视已熟不可同年而语；拔儿齿于已龀，视未龀不可同年而语。（诗）〔孟子引齐人语〕曰：“虽有镃基，不如待时。”（又）〔《诗》〕曰：“不失其驰，舍矢如破。”

才量受诸天，福量亦受诸天。人之福有不足庇一身一家者，有仅足庇身家而不足庇一国者，有图功辄成、有谋辄就并足济天下者；故有安天下之才，不若有安天下之命。功名与运会相值不相值，势天渊焉；相值而成，亦才十之三而天命十之七。邓禹、郭子仪、曹彬、徐达，乘开国全盛屡胜之威，而皆曾为败军之将，使当蜀汉、晚唐、南宋之末，有不议其见事迟而用兵短者乎？使刘备、诸葛亮、文天祥、史可法易地而处开国之运，鬼神启之，河冰、江潮济之，雷雨、反风助之，有不席卷天下者乎？光武之才，岂胜伯升？孙权之才，岂胜伯（苻）〔符〕姚苌之才，岂胜姚襄？而兄弟前后，成败霄壤，后起者胜，孰知其故？故亡国之臣皆无才，非无才也；开国之臣无失算，非无失算也；伊、吕讵愚于夏、殷而知于汤、武？百里奚、张良讵愚于虞、楚而智于秦、汉？房、魏、耶律楚材讵愚于隋、金而智于唐、元？李左车讵愚于赵而智于韩？兴王之佐，皆亡国之虏也；鹰扬之帅，多败军之将也。《诗》曰：“既克有定，靡人弗胜。”言天之未定人胜天，天既定则天胜人矣。


默觚下·治篇十六

见利思义与见利思害，讵二事哉？无故之利，害之所伏也：君子恶无故之利，况为不善以求之乎？不幸福，斯无祸；不患得，斯无失；不求荣，斯无辱；不干誉，斯无毁。暴实之木根必伤，掘藏之家必有殃。非其利者勿有也，非其功者勿居也。非其名者勿受也。幸人之有者害，居人之功者败，无实而享显名者殆。福利荣乐，天主之；祸害苦辱，人取之。《诗》曰：“鱼纲之设，鸿则离之。”

媒妁誉人而人莫之感，佣雇勤事而人莫之功。有所利而名仁者，非仁也；有所要而称义者，非义也。居功之行，人不功其行；求报之惠，人不报其惠。是故大义无状，大恩无象。大义成，不知者荷之；大恩就，不识者报之。《诗》曰：“自天降康，丰年穰穰。来假来享，福降无疆。”人之报赛于天地也，夫何求与酬之有？

昔者子路受拯溺之牛，子贡不受赎臣妾之金，孔子善子路而规子贡，圣人之议道自己而置法以民如是也；南宫“羿、奡不得死，禹、稷有天下”之问，上推于莫为莫致之天，而夫子再三赞之曰“尚德哉”，“君子哉”，圣人为中人以下语天道如是也。无欲而好仁，无畏而恶不仁者，天下一人而已。故知者利仁而君子怀刑焉。刑赏者，所以劝惩天下之中人，然劝惩所及者，显恶显善而己。阴慝阴善，则王法劝惩所不及，自非天网恢恢疏而不失，岂能福善祸淫于耳目之所不及乎？显以赞王化，密以佐君子，慎独之功于冥冥，故曰“不以昭昭申节，不以冥冥堕行”。众人之视是非与利害二者，君子之视是非与利害一也。少而习焉，长而安焉，庸讵知中心安仁之不在是乎？《诗》曰：“投我以桃，报之以李。彼童而角，实虹小子。”

“汝则有大疑，谋及乃心，谋及卿士。谋及庶人”，而必曰“谋及卜筮”，何耶？“（卜）〔龟〕筮共违于人，用静吉，用作凶”，何耶？事可理决者，以是非决之。建侯、迁国、行师、出门、攸往、田狩、济川、取女、归妹、遇主、见大人、刑讼、祭享、折狱、疾药、鼎饰、用贤、履险、出坎、处困、震恐、行旅、丧羊，此可尽以是非决乎？事莫大于禅让、征诛、迁都，而古圣人一决诸枚卜，一决诸梦卜。一则曰“献卜”，曰“不敢违卜”。知人之哲，尧、舜其难，而共、鲧、驩兜之委任，三监、武庚之过使，上官桀、庞萌之托孤，王季误葬，许世子误药，英君、哲相、孝子、忠臣所不免，矧中人以下乎？且夫《易》者，圣人所以极深而研几也，不惟决利害而亦决是非者也。自非大无理之事不疑何卜者，或可或否之间，见仁见知，中人每二三焉，或见其厓略，不见其层折。知来藏往之神，即心之神也；得失能动心，不能惑神，故假诸无心之卜筮以决之。识疏者卜之而密，志歧者卜之而一，胆栗者卜之而勇，为善去恶即趋吉避凶。其或为之可成而卜之不吉，则必不当为之事；《易》固不为小人谋，不可以占险也。“假年学《易》，可无大过”，无心之过，圣人不免也。后世之为学者，乐崩礼坏，而为政也，又卑卜筮为艺术，屡臆屡偾屡悔而不悟，亦古今之一大沿革乎！《书》曰：“朕梦协朕卜。”《诗》曰：“卜筮偕止，会言近止。”

古今宇宙，其一大弈局乎！天时有从逆，地理有险易，人情有爱恶，机事有利害，而攻取之局生焉。或逸之而得，或劳之而不得；或拙之而反得，或巧之而不得；或奇之而正，或正之而奇。故禅让一局也，征诛一局也，传子、传贤一局也。君子小人互为消长，《否》、《泰》之变局也；始放之而复反之，君臣之变局也；吕、贾、武之司晨，男女之变局也；或倚之而伏，或伏之而不可倚，祸福之变局也；或中夏御之而乱，或起自塞外而治，魏孝文、金世宗皆三代后之小尧、舜，华夷之变局也；或防之在此而弊即出于所防，秦惩七国角立而废封建，而国遂亡于孤立；光武惩王莽之篡，三公不许任事，而东汉遂亡于梁冀；晋惩魏之疏忌宗室，广封八王，而晋即亡于强藩之构兵；宋惩五代藩镇之强，杯酒释其兵权，而宋即弱于郡县。推之晋亡于庄、老而汉以黄、老得之，秦亡于申，韩而子产、孔明以申、韩治之，六国亡于策士而汉祖以陈平、张良奇计得之。女祸、阉祸、强藩、夷狄、盗贼，自三代之末至于元二千年，所谓世事理乱、爱恶、利害、情伪、吉凶、成败之变，如弈变局，纵横反覆，至百千万局，而其变几尽；而历代君相深识远虑之士载在史册者，弈谱固已详矣。〔或〕有见于死地之说则以病背水之军，而师其阵者即败于背水，或有见于多多益善之说而败于投鞭断流，或有见于以少击众而败于背城孤注，或不用阵图而专好野战，或不肯野战而长于凭城；王莽以井田致乱，安石以《周礼》误宋。故废谱而师心，与泥谱而拘方，皆非善弈者也；有变易之易而后为不易之易。《书》曰：“若虞机张，往省括于度则释。”孰是局中而具局外之识者乎？

召公之告成王曰“用供王能祈天永命”，夫命也而可祈诸天乎？《太甲》曰“天作孽，犹可违，自作孽，不可活”，好生者天地之德，人而以杀人为心，安得不为天之所恶？故曰：“三代之得天下也以仁，其失天下也以不仁。”又曰：“不嗜杀人者能一之。”杀机杀运之动，莫惮于秦，灭六王，定四海，自谓地广三王，功高五帝，乃自称始皇帝，一世二世以至于万世。使扶苏得立，更秦法而宽大之，分封诸公子及公主之夫为王，封蒙恬、蒙毅、章邯、王翦为公侯，举贤相，崇诸儒，则秦祚何必不与三王同永？乃死不旋踵而五公子、诸公主尽死于胡亥之手，杀蒙恬、蒙毅，族李斯，皆出于扶苏之谏坑儒而出监军，使高得行其奸计，则秦之亡，坑儒为之也。夫贤人者天地之心也，战阵所杀千万人，不如无故坑数百贤儒之罪上通于天也。晋司马氏世握魏权，齐王芳本无失德，司马氏即欲图篡，令其禅位而降封之，如汉献帝山阳公得全始终可也；乃废而立高贵乡公，遂死于贾允、成济之手，又不斩贾允以谢国人。且既言“天下者景王之天下，吾身后大业宜归齐王攸”，果能守此信，则平吴之后，传位于皇弟齐王攸，而以长沙王乂为太子，遹为皇孙，令其递传至遹可也；不然，即及身立遹，而辅以齐王攸、长沙王乂及卫瓘、张华诸人亦可也；奈何以蠢愚之惠帝，又配以淫悍之贾妃，而欲孙遹能全于庸悍之手乎？则遹之被戕，高贵乡公之不得其死为之也。刘裕起匹夫，定中原，有江左，功德在人，何以三子无一善终，而宋文帝且陨于元凶劭之手？则其鸩甘心禅让之恭帝为之也。唐太宗以秦王起兵有天下，贞观之治几于三代，何以再世而武氏杀唐子孙殆尽？盖建成、元吉谋毒太宗，太宗杀之可也，其子孙何罪而尽杀之乎？则是武氏入宫，即建成、元吉子孙之报也。甚至高洋灭跖跋之族，宇文周武帝灭高氏之族，隋杨坚灭宇文之族，皆不旋踵而天以逆子报之，如蛊虫之自相啖食，岂非皆自作之孽哉？安有天而作孽于人者哉！《书》曰“祈天永命”，毋获罪于天之谓祈。后世如宋太祖铁牌藏庙，垂诫嗣王，养成三百年忠厚之治者，真万世法哉！