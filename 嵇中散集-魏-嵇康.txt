嵇中散集

嵇康


嵇中散集序

嵇子叔夜，生焉無辰。挺倪缺之天逸，而遊於微氛之季；𢫎卷册之夸節，而遘夫酷網之朝。龍章孔姿，意氣薄日月之表；琱言瑋撰，思靈邁區合之涯。形庽寰間，神棲皇古。以塗匱寡歡，故澤和於琴綺；以都井喧鄙，故綴宅於山陽。以産務不足綜，故尋煉乎九鼎；以俗子不足侣，故開襟於七賢。恥爵組之競馳，故表傳乎髙士。卑天位之竊履，故託箴乎太史。揆厥玉度，盖欲獵華纓於伏軒之署而調管籥，乘緑車於堯虞之庭，而覽鳯皇者也。觀其緒辭，若曰：聖人不得已而臨天下，以萬物為心，穆然以無事為業，坦爾以天下為公，饗萬國如素士，服綉衮若布衣。故君臣相忘於上，蒸民家足於下。豈勸百姓之尊己，割天下以自𥝠，以富貴為崇髙，心欲之而不己哉？可謂曲盡。南靣宰宥之方矣。嗚呼！鳥圖之感，昔緬想於仲尼；矸爛之歌，甞綿哀於寧戚。淳源莫返，良匪一朝。叔夜志旣髙獨，而復遭魏晋，奸雄彌宇，豺虺盈途，無怪其潔躬於紫壑，而逺害於青冥也。惜哉！非薄湯武中馬昭之禍心散髮倨鍜致鍾㑹之貝謵，由是無罪無辜。殱此哲士。雖請師救贖三千子衿痛惜士紳接於海。　而廣陵妙響終絶於東市矣。忍哉司柄垂惡無窮。嗚呼。此蓬蒿之間。固非神鵬之可集。汙常之凟。夫豈大鯢之所旋。徙必重霄。避宜瀛嵪。戸農所以席海而不返。老菜所以投畚而不顧也。無道則隱，洙訓末圖，危行言遜，時機罔覺。性烈才雋，登戒勿思，意逺防疏，秀規莫省。學炳名光，賁跡不逺，叔夜不能免其尤矣。鯫坐𢫎遺文於駒谷，珍覽靡厭，結遐悲於異代，嘆息彌深。故毎三復其糟粕。詩長託諭播興，超峻之擅，理辨緯體綿密，片言小屬，無非素𠂻玄致，奥膈之所存也。苟欲考竹林之秀短，攀柳阿之清蹈者，不有斯述，何以披遡？故迺校次瑶篇，彚為十卷，刻之齋中，俾髙士芳規，得流耀於来嗣耳。
嘉靖乙酉冬十月三日，五嶽山人汝南黄省曾撰。


嵇中散集卷第一

兄秀才公穆入軍贈詩十九首
秀才答四首〈附〉
幽憤詩一首
述志詩二首
遊仙詩一首
六言十首
重作四言詩一首
思親詩一首
郭遐周贈三首〈附〉
郭遐叔贈四首〈附〉
答二郭三首
與阮德如一首
阮德如答二首〈附〉
酒會詩七首
雜詩一首


兄秀才公穆入軍贈詩十九首

雙鸞匿景曜，戢翼太山崖。抗首漱朝露，晞陽振羽儀。長鳴戲雲中，時下息蘭池。自謂絶塵埃，終始永不虧。何意世多艱，虞人來我疑。雲網塞四區，高羅正參差。奮迅勢不便，六翮無所施。隱姿就長纓，卒爲時所羈。單雄翻孤逝，哀吟傷生離。徘徊戀儔侣，慷慨高山陂。鳥盡良弓藏，謀極身心危。吉凶雖在已，世路多嶮巇。安得反初服，抱玉寶六奇。逍遥遊太清，擕手長相隨。

鴛鴦于飛，肅肅其羽。朝遊高原，夕宿蘭渚。邕邕和鳴，顧眄儔侣。俛仰慷慨，優游容與。
鴛鴦于飛，嘯侣命儔。朝遊高原，夕宿中洲。交頸振翼，容與清流。咀嚼蘭蕙，俛仰優游。
泳彼長川，言息其滸。陟彼高岡，言刈其楚。嗟我征邁，獨行踽踽。仰彼凱風，涕泣如雨。
泳彼長川，言息其沚。陟彼高岡，言刈其𣏌。嗟我獨征，靡瞻靡恃。仰彼凱風，載坐載起。
穆穆惠風，扇彼輕塵。弈弈素波，轉此遊鱗。伊我之勞，有懷佳人。寤言永思，實鍾所親。
所親安在？舍我遠邁。棄此蓀芷，襲彼蕭艾。雖曰幽深，豈無顛沛。言念君子，不遐有害。
人生壽促，天地長久。百年之期，孰云其壽。思欲登仙，以濟不朽。攬轡踟蹰，仰顧我友。
我友焉之？隔兹山岡。誰謂河廣，一葦可航。徒恨永離，逝彼路長。瞻仰弗及，徙倚彷徨。
良馬旣閑，麗服有暉。左攬繁弱，右接忘歸。風馳電逝，躡景追飛。淩厲中原，顧眄生姿。
擕我好仇，載我輕車。南淩長阜，北厲清渠。仰落驚鴻，俯引淵魚。盤于遊畋，其樂只且。
淩高遠眄，俯仰咨嗟。怨彼幽縶，邈爾路遐。雖有好音，誰與清歌？雖有姝顔，誰與發華？仰訊高雲，俯託輕波。乘流遠遁，抱恨山阿。
輕車迅邁，息彼長林。春木載榮，布葉垂陰。習習谷風，吹我素琴。咬咬黄鳥，顧儔弄音。感寤馳情，思我所欽。心之憂矣，永嘯長吟。
浩浩洪流，帶我邦畿。萋萋緑林，奮榮揚暉。魚龍瀺灂，山鳥群飛。駕言出遊，日夕忘歸。思我良朋，如渴如饑。願言不獲，愴矣其悲。
息徒蘭圃，秣馬華山。流磻平皋，垂綸長川。目送歸鴻，手揮五絃。俯仰自得，遊心太玄。嘉彼釣叟，得魚忘筌。郢人逝矣，誰可盡言。
閑夜肅清，朗月照軒。微風動袿，組帳高褰。㫖酒盈尊，莫與交歡。瑟琴在御，誰與鼓彈？仰慕同趣，其馨若蘭。佳人不在，能不永歎！
乘風高遊，遠登靈丘。託好松喬，擕手俱遊。朝發太華，夕宿神州。彈琴咏詩，聊以忘憂。
琴詩自樂，遠遊可𤤽。含道獨徃，棄智遺身。寂乎無累，何求於人。長寄靈岳，怡志養神。
流俗難悟，逐物不還。至人遠鑒，歸之自然。萬物爲一，四海同宅。與彼共之，予何所惜。生若浮寄，暫見忽終。世故紛紜，棄之八成。澤雉雖饑，不願園林。安能服御，勞形苦心。身貴名賤，榮辱何在。貴得肆志，縱心無悔。

秀才答四首〈附〉

華堂臨浚沼，靈芝茂清泉。仰瞻青禽翔，俯察緑水濱。逍遙步蘭渚，感物懷古人。李叟寄周朝，莊生遊漆園。時至忽蟬蜕，變化無常端。
君子體變通，否泰非常理。當流則義行，時遊則鵲起。達者鑒通塞，盛衰爲表裏。列仙徇生命，松喬安足齒。縱軀任世度，至人不私己。
逹人與物化，世俗安可論。都邑可優游，何必栖山原。孔父策良駟，不云世路難。出處因時資，潜躍無常端。保心守道居，視變安能遷。
飾車駐駟，駕言出遊。南厲伊渚，北登邙丘。青林華茂，青鳥群嬉。感悟長懷，能不永思！永思伊何？思齊大儀。淩雲輕邁，託身靈螭。遥集芝圃，釋轡華池。華木夜光，沙棠離離。俯漱神泉，仰嘰瓊枝。結心皓素，終始不虧。

幽憤詩一首

嗟余薄祜，少遭不造。哀煢靡識，越在襁褓。母兄鞠育，有慈無威。恃愛肆姐，不訓不師。爰及冠帶，馮寵自放。抗心希古，任其所尚。託好老、莊，賤物貴身。志在守樸，養素全真。曰余不敏，好善闇人。子玉之敗，屢增惟塵。大人含弘，藏垢懷耻。民之多僻，政不由己。惟此褊心，顯明臧否。感悟思愆，恒若創痏。欲寡其過，謗議沸騰。性不傷物，頻致怨憎。昔慚柳惠，今愧孫登。内負宿心，外恧良朋。仰慕嚴鄭，樂道閑居。與世無營，神氣晏如。咨予不淑，嬰累多虞。匪降自天，寔由頑疏。理弊患結，卒致囹圄。對答鄙訊，縶此幽阻。實耻訟免，時不我與。雖曰義直，神辱志沮。澡身滄浪，豈云能補？嗈嗈鳴雁，奮翼北遊。順時而動，得意忘憂。嗟我憤歎，曾莫能儔。事與願違，遘兹淹留。窮達有命，亦又何求？古人有言，善莫近名。奉時恭默，咎悔不生。萬石周慎，安親保榮。世務紛紜，祇攪予情。安樂必誡，乃終利貞。煌煌靈芝，一年三秀。予獨何爲，有志不就。懲難思復，心焉内疚。庶勖將來，無馨無臭。采薇山阿，散髮巖岫。永嘯長吟，頤性養壽。

述志詩二首

潜龍育神軀，濯鱗戲蘭池。延頸慕大庭，寢足俟皇羲。慶雲未垂景，盤桓朝陽陂。悠悠非我匹，疇肯應俗宜。殊類難徧周，鄙議紛流離。轗軻丁悔吝，雅志不得施。耕耨感寧越，馬席激張儀。逝將離群侣，杖策追洪崖。焦鵬振六翮，羅者安所羈？浮遊太清中，更求新相知。比翼翔雲漢，飲露餐瓊枝。多念世間人，夙駕咸驅馳。沖静得自然，榮華安足爲？
斥鷃檀蒿林，仰笑神鳳飛。坎井蝤蛭宅，神龜安所歸。恨自用身拙，任意多永思。遠實與世殊，義譽非所希。徃事既已謬，來者猶可追。何爲人事間，自令心不夷。慷慨思古人，夢想見容輝。願與知己遇，舒憤啓其微。巖穴多隱逸，輕舉求吾師。晨登箕山巔，日夕不知饑。玄居養營魄，千載長自綏。

遊仙詩一首

遥望山上松，隆谷鬱青葱。自遇一何高，獨立迥無雙。願想遊其下，蹊路絶不通。王喬棄我去，乘雲駕六龍。飄颻戲玄圃，黄老路相逢。授我自然道，曠若發童蒙。採藥鍾山隅，服食改姿容。蟬蜕棄穢累，結友家板桐。臨觴奏九韶，雅歌何邕邕。長與俗人别，誰能睹其蹤。

六言十首

惟上古堯舜
二人功德齊均，不以天下私親。高尚簡樸兹順，寧濟四海蒸民。
唐虞世道治
萬國穆親無事，賢愚各自得志。晏然逸豫内忘，佳哉爾時可喜。
知慧用
爲法滋章寇生，紛然相召不停。大人玄寂無聲，鎮之以靜自正。
名與身孰親
哀哉世俗殉榮，馳騖竭力喪精。得失相紛憂驚。自是勤苦不寧。
生生厚招咎
金玉滿堂莫守。古人安此麤醜。獨以道德爲友，故能延期不朽。
名行顯患滋
位高世重禍基，美色伐性不疑。厚味腊毒難治，如何貪人不思。
東方朔至清
外以貪污内貞，穢身滑稽隱名。不爲世累所攖，所欲不足無營。
楚子文善仕
三爲令尹不喜，柳下降身蒙耻。不以爵祿爲己，靜恭古惟二子。
老萊妻賢名
不願夫子相荆，相將避祿隱耕。樂道閑居採萍，終厲高節不傾。
嗟古賢原憲
棄背膏粱朱顔，樂此屢空饑寒。形陋體逸心寬，得志一世無患。

重作四言詩七首〈一作秋胡行〉

富貴尊榮，憂患諒獨多。富貴尊榮，憂患諒獨多。古人所懼，豐屋蔀家。人害其上，獸惡網羅。惟有貧賤，可以無他。歌以言之，富貴憂患多。
貧賤易居，貴盛難爲工。貧賤易居，貴盛難爲工。耻佞直言，與禍相逢。變故萬端，俾吉作凶。思牽黄犬，其計莫從。歌以言之，貴盛難爲工。
勞謙寡悔，忠信可久安。勞謙寡悔，忠信可久安。天道害盈，好勝者殘。彊梁致災，多事招患。欲得安樂，獨有無愆。歌以言之，忠信可久安。
役神者弊，極欲疾枯。役神者弊，極欲疾枯。顔回短折，不及童烏。縱體淫恣，莫不早徂。酒色何物，今自不辜。歌以言之，酒色令人枯。
絶智棄學，遊心於玄默。絶智棄學，遊心於玄默。遇過而悔，當不自得。垂釣一壑，所樂一國。被髮行歌，和者四塞。歌以言之，遊心於玄默。
思與王喬，乘雲遊八極。思與王喬，乘雲遊八極。淩厲五岳，忽行萬億。授我神藥，自生羽翼。呼吸太和，練形易色。歌以言之，思行遊八極。
徘徊鍾山，息駕於層城。徘徊鍾山，息駕於層城。上蔭華蓋，下采若英。受道王母，遂升紫庭。逍遥天衢，千載長生。歌以言之，徘徊於層城。

思親詩一首

奈何愁兮愁無聊，恒惻惻兮心若抽。愁奈何兮悲思多，情鬱結兮不可化。奄失恃兮孤煢煢，内自悼兮啼失聲。思報德兮邈已絶，感鞠育兮情剥裂。嗟母兄兮永潜藏，想形容兮内摧傷。感陽春兮思慈親，欲一見兮路無因。望南山兮發哀歎，感机杖兮涕汍瀾。念疇昔兮母兄在，心逸豫兮壽四海。忽已逝兮不可追，心窮約兮但有悲。上空堂兮廓無依，睹遺物兮心崩摧。中夜悲兮當誰告，獨𢪛淚兮抱哀戚。日遠邁兮思予心，戀所生兮淚不禁。慈母没兮誰予驕，顧自憐兮心忉忉。訴蒼天兮天不聞，淚如雨兮歎青雲。欲棄憂兮尋復來，痛殷殷兮不可裁。

郭遐周贈三首〈附〉

吾無佐世才，時俗不可量。歸我北山阿，逍遙以倡佯。同氣自相求，虎嘯谷風涼。惟予與嵇生，未面分好章。古人美傾蓋，方此何不臧。援筝執鳴琴，携手遊空房。栖遲衡門下，何願於姬姜。予心好永年，年永懷樂康。我友不期卒，改計適他方。巖東咸發日，翻然將高翔。離别在旦夕，惆悵以增傷。
風人重離别，行遒猶遲遲。宋玉哀登山，臨水送將歸。伊此徃昔事，言之以增悲。歎我與嵇生，倏忽將永違。俯察淵魚遊，仰觀雙鳥飛。厲翼太清中，徘徊於丹池。欽哉得其所，令我心獨違。言别在斯須，惄焉如調饑。
離别自古有，人非比目魚。君子不懷土，豈得更安居。四海皆兄弟，何患無彼姝。巖穴隱傅説，寒谷納白駒。方各以類聚，物亦以群殊。所在有智賢，何憂此不如。所貴身名存，功烈在簡書。歲時易過歷，日月忽其除。勖哉乎嵇生，敬德在慎軀。

郭遐叔贈四首〈附〉

每念遘會，惟日不足。昕徃宵歸，常苦其速。歡接無厭，如川赴谷。如何忽爾，將適他俗。言駕有日，巾車命僕。思念君子，温其如玉。心之憂矣，視丹如錄。如何忽爾，超將遠遊。情以怵惕，惟思惟憂。展轉反側，寤寐追求。馳情運想，神徃形留。心之憂矣，增其勞愁。
不見可欲，使心不亂。譬彼造化，抗無崖畔。封疆畫界，事利任難。惟予與子，□不同貫。交重情親，欲面無筭。如何忽爾，時適他館。明發不寐，耿耿極旦。心之憂矣，增其憤怨。
天地悠長，人生若忽。苟非知命，安保旦夕。思與君子，窮年卒歲。優哉逍遙，幸無隕越。如何君子，超將遠邁。我情願關，我言願結。心之憂矣，良以忉怛。
君子交有義，不必常相從。天地有明理，遠近無異同。三仁不齊迹，貴在等賢蹤。衆鳥群相追，鷙鳥獨無雙。何必相呴濡，江海自可容。願各保遐心，有緣復來東。

答二郭三首

天下悠悠者，下京趨上京。二郭懷不群，超然來北征。樂道託萊廬，稚志無所營。良時遘其願，遂結歡愛情。君子義是親，恩好篤平生。寡志自生災，屢使衆釁成。豫子匿梁側，聶政變其形。顧此懷怛惕，慮在苟自寧。今當寄他域，嚴駕不得停。本圖終宴婉，今更不克并。三子贈嘉詩，馥如幽蘭馨。戀士思所親，不知氣憤盈。
昔蒙父兒祚，少得離負荷。因疏遂成懶，寢跡北山阿。但願養性命，終已靡有他。良辰不我期，當年值紛華。坎𡒄趣世教，常恐嬰網羅。羲農邈已遠，拊膺獨咨嗟。朔戒貴尚容，漁父好揚波。雖逸亦以難，非余心所嘉。豈若翔區外，餐瓊漱朝霞。遺物棄鄙累，逍遙遊太和。結友集靈岳，彈琴登清歌。有能從此者，古人何足多。
詳觀淩世務，屯險多憂虞。施報更相市，大道匿不舒。夷路值枳棘，安步將焉如？權智相傾奪，名位不可居。鸞鳳避罻羅，遠託崑崙墟。莊周悼靈龜，越稷嗟王輿。至人存諸己，隱璞樂玄虚。功名何足殉，乃欲列簡書。所好亮若兹，楊氏歎交衢。去去從所志，敢謝道不俱。

與阮德如一首

含哀還舊廬，感切傷心肝。良時遘數子，談慰臭如蘭。疇昔恨不早，既面侔舊歡。不悟卒永離，念隔悵憂歎。事故無不有，别易會良難。郢人忽已逝，匠石寢不言。澤雉窮野草，靈龜樂泥蟠。榮名穢人身，高位多災患。未若捐外累，肆志養浩然。顔氏希有虞，隰子慕黄軒。涓彭獨何人？唯志在所安。漸漬殉近欲，一徃不可攀。生生在豫積，勿以怵自寬。南土旱不涼，衿計宜早完。君其愛德素，行路慎風寒。自力致所懷，臨文情辛酸。

阮德如答二首〈附〉

早發温泉廬，夕宿宣陽城。顧眄懷惆悵，言思我友生。會遇一何幸，及子遘歡情。交際雖未久，恩愛發忠誠。良玉須切磋，璵璠就其形。隨珠豈不曜，雕塋啓光榮。與子猶蘭石，堅芳互相成。庶幾行古道，伐檀俟河清。不謂中離别，飄飄然遠征。臨輿執手決，良誨一何精。佳言盈我耳，援帶以自銘。唐虞曠千載，三代不可并。洙泗久已徃，微言誰共聽。曾參易簀斃，仲由結其纓。晉楚安足慕，屢空守以貞。潜龍尚泥蟠，神龜隱其靈。庶保吾子言，養真以全生。東野多所患，暫徃不久停。幸子無損思，逍遙以自寧。雙美不易居，嘉會故難常。爰處憩斯土，與子遘蘭芳。常願永遊集，拊翼同迴翔。不悟卒永離，一别爲異鄉。四牡一何速，征人告路長。顧步懷想象，遊目屢太行。撫軨增歎息，念子安能忘。恬和爲道基，老氏惡强梁。患至有身災，榮子知所康。神龜實可樂，明戒在刳腸。新詩何篤穆，申咏增慨忼。舒檢話良訊，終然永猒藏。還誓必不食，復與同故房。願子盪憂慮，無以情自傷。俟路忘所以，聊以酬來章。

酒會詩七首

樂哉苑中遊，周覽無窮已。百卉吐芳華，崇基邈高跱。林木紛交錯，玄池戲魴鯉。輕丸斃翔禽，纖綸出鱣鮪。坐中發美贊，異氣同音軌。臨川獻清酤，微歌發皓齒。素琴揮雅操，清聲隨風起。斯會豈不樂，恨無東野子。酒中念幽人，守故彌終始。但當體七絃，寄心在知己。
淡淡流水，淪胥而逝。汎汎柏舟，載浮載滯。微嘯清風，鼓楫容裔。放棹投竿，優游卒歲。
婉彼鴛鴦，戢翼而遊。俯唼緑藻，託身洪流。朝翔素瀨，夕栖靈洲。摇蕩清波，與之沉浮。
□□蘭池，和聲激朗。操縵清商，遊心大象。頃昩脩身，惠音遺響。鍾期不存，我志誰賞？
斂絃散思，遊釣九淵。重流千仞，或餌者懸。猗與莊老，栖遲永年。寔惟龍化，蕩志浩然。
肅肅笭風，分生江湄。却背華林，俯溯丹坻。含陽吐英，履霜不衰。嗟我殊觀，百卉具腓。心之憂矣，孰識玄機。
猗猗蘭藹，殖彼中原。綠葉幽茂，麗蕊濃繁。馥馥蕙芳，順風而宣。將御椒房，吐薰龍軒。瞻彼秋草，悵矣惟騫。

雜詩一首

微風清扇，雲氣四除。皎皎亮月，麗于高隅。興命公子，擕手同車。龍驥翼翼，揚鏕踟蹰。肅肅宵征，造我友廬。光燈吐輝，華幔長舒。鸞觴酌醴，神鼎烹魚。絃超子野，歎過緜駒。流咏太素，俯贊玄虚。孰克英賢，與爾剖符。


嵇中散集卷第二

琴賦一首〈并序〉
與山巨源絶交書一首
與吕長悌絶交書一首


琴賦一首〈并序〉

余少好音聲，長而翫之。以爲物有盛衰，而此無變，滋味有猒，而此不勌。可以導養神氣，宣和情志，處窮獨而不悶者，莫近於音聲也。是故復之而不足，則吟咏以肆志；吟咏之不足，則寄言以廣意。然八音之器，歌舞之象，歷世才士，並爲之賦頌，其體制風流，莫不相襲。稱其材幹，則以危苦爲上；賦其聲音，則以悲哀爲主；美其感化，則以垂涕爲貴。麗則麗矣，然未盡其理也。推其所由，似元不解音聲；覽其㫖趣，亦未逹禮樂之情也。衆器之中，琴德最優，故綴叙所懷，以爲之賦。其辭曰：

惟椅梧之所生兮，託峻嶽之崇岡，披重壤以誕載兮，參辰極而高驤。含天地之醇和兮，吸日月之休光，鬱紛紜以獨茂兮，飛英蕤於昊蒼，夕納景于虞淵兮，旦晞幹於九陽。經千載以待價兮，寂神跱而永康。且其山川形勢，則盤紆隱深，磪嵬岑嵓，互嶺巉巖，岞崿嶇崟，丹崖嶮巇，青壁萬尋。若乃重巘增起，偃蹇雲覆，邈隆崇以極壯，崛巍巍而特秀，蒸靈液以播雲，據神淵而吐溜。爾乃顛波奔突，狂赴爭流，觸巖抵隈，鬱怒彪休，洶涌騰薄，奮沫揚濤，瀄汩澎湃，䖤蟺相紏，放肆大川，濟乎中州，安回徐邁，寂爾長浮，澹乎洋洋，縈抱山丘。詳觀其區土之所産毓，奥宇之所寶殖，𤤽怪琅玕，瑶瑾翕赩，叢集累積，奐衍於其側。若乃春蘭被其東，沙棠殖其西，㳙子宅其陽，玉醴涌其前，玄雲蔭其上，翔鸞集其巔，清露潤其膚，惠風流其間，竦肅肅以靜謐，密微微其清閑。夫所以經營其左右者，固以自然神麗，而足思願愛樂矣。

於是遯世之士，榮期、綺季之疇，乃相與登飛梁，越幽壑，援瓊枝，陟峻崿，以遊乎其下。周旋永望，邈若凌飛，邪聣崑崙，俯闞海湄。指蒼梧之迢遞，臨迴江之威夷。悟時俗之多累，仰箕山之餘輝。羡斯嶽之弘敞，心慷慨以忘歸。情舒放而遠覽，接軒轅之遺音。慕老童於騩隅，欽泰容之高吟。顧兹梧而興慮，思假物以託心。乃斫孫枝，準量所任，至人攄思，制爲雅琴。乃使離子督墨，匠石奮斤，夔、襄薦法，般倕騁神，鎪會裛厠，朗密調均，華繪彫琢，布藻垂文，錯以犀象，籍以翠緑，絃以園客之絲，徽以鍾山之玉。爰有龍鳳之象，古人之形，伯牙揮手，鍾期聽聲，華容灼爚，發采揚明，何其麗也。伶倫比律，田連操張，進御君子，新聲熮亮，何其偉也。及其初調，則角羽俱起，宫徴相證，參發並趣，上下累應，踸踔磥硌，美聲將興，固以和昶而足躭矣。爾乃理正聲，奏妙曲，揚白雪，發清角，紛淋浪以流離，奐淫衍而優渥。粲奕奕而高逝，馳岌岌以相屬。沛騰遌而𥪰趣，翕韡曄而繁縟。狀若崇山，又象流波。浩兮湯湯，鬱兮峨峨。怫㥜煩冤，紆餘婆娑。陵縱播逸，霍濩紛葩。檢容授節，應變合度。兢名擅業，安軌徐步。洋洋習習，聲烈遐布。含顯媚以送終，飄餘響乎泰素。若乃高軒飛觀，廣厦閑房。冬夜肅清，朗月垂光。新衣翠粲，纓徽流芳。於是器冷絃調，心閑手敏。觸批如志，唯意所擬。初涉淥水，中奏清徴。雅昶唐堯，終咏微子。寬明弘潤，優遊躇跱。拊絃安歌，新聲代起。歌曰：凌扶揺兮憩瀛洲，要列子兮爲好仇。餐沆瀣兮帶朝霞，眇翩翩兮薄天遊。齊萬物兮超自得，委性命兮任去留。激清響以赴會，何絃歌之綢繆。於是曲引向闌，衆音將歇。改韻易調，奇弄乃發。揚和顔，攘皓腕，飛纖指以馳騖，紛㒊譶以流漫。或徘徊顧慕，擁鬱抑按。盤桓毓養，從容秘翫。闥爾奮逸，風駭雲亂。牢落凌厲，布濩半散。豐融披離，斐韡奐爛。英聲發越，采采粲粲。或間聲錯糅，狀若詭赴。雙美並進，駢馳翼驅。初若將乖，後卒同趣。或曲而不屈，直而不倨。或相凌而不亂，或相離而不殊。時刼掎以慷慨，或怨㜘而躊躇。忽飄颻以輕邁，乍留聯而扶疏。或參譚繁促，複疊攢仄。從横駱驛，奔遯相逼。拊嗟累贊，間不容息。瑰豔奇偉，殫不可識。

若乃閑舒都雅，洪纖有宜。清和條昶，案衍陸離。穆温柔以怡懌，婉順叙而委蛇。或乘險投會，邀隟趨危。譻若離鵾鳴清池，翼若浮鴻翔曾崖。紛文斐尾，慊縿離纚。微風餘音，靡靡猗猗。或樓批櫟捋，縹繚潎冽。輕行浮彈，明嫿𥉻慧。疾而不速，留而不滯。翩緜飄邈，微音迅逝。遠而聽之，若鸞鳳和鳴戲雲中；迫而察之，若衆葩敷榮曜春風。既豐贍以多姿，又善始而令終。嗟姣妙以弘麗，何變態之無窮。若夫三春之初，麗服以時。乃擕友生，以遨以嬉。涉蘭圃，登重基。背長林，翳華芝。臨清流，賦新詩。嘉魚龍之逸豫，樂百卉之榮滋。理重華之遺操，慨遠慕而長思。若乃華堂曲宴，密友近賓。蘭肴兼御，㫖酒清醇。進南荆，發西秦。紹陵陽，度巴人。變用雜而並起，竦衆聽而駭神。料殊功而比操，豈笙籥之能倫。若次其曲引所宜，則廣陵止息，東武太山，飛龍鹿鳴，鵾雞遊絃。更唱迭奏，聲若自然。流楚窈窕，懲躁雪煩。下逮謠俗，蔡氏五曲，王昭楚妃，千里别鶴。猶有一切，承間簉乏，亦有可觀者焉。然非夫曠遠者，不能與之嬉遊；非夫淵靜者，不能與之閑止。非夫放逹者，不能與之無𠫤；非夫至精者，不能與之析理也。若論其體勢，詳其風聲。器和故響逸，張急故聲清，間遼故音痺，絃長故徽鳴。性絜靜以端理，含至德之和平。誠可以感盪心志，而發洩幽情矣。是故懷戚者聞之，莫不憯懔慘悽，愀愴傷心，含哀懊咿，不能自禁。其康樂者聞之，則欨愉歡釋，抃舞踊溢，留連瀾漫，嗢噱終日。若和平者聽之，則怡養悦愉，淑穆玄真，恬虚樂古，棄事遺身。是以伯夷以之廉，顔回以之仁，比干以之忠，尾生以之信，惠施以之辯給，萬石以之訥慎。其餘觸類而長，所致非一，同歸殊途，或文或質。總中和以統物，咸日用而不失。其感人動物，蓋亦弘矣。于時也，金石寢聲，匏竹屏氣，王豹輟謳，狄牙喪味。天呉踊躍於重淵，王喬披雲而下墜。舞鸑鷟於庭階，游女飄焉而來萃。感天地以致和，况蚑行之衆類。嘉斯器之懿茂，咏兹文以自慰。永服御而不厭，信古今之所貴。

亂曰：愔愔琴德，不可測兮。體清心遠，邈難極兮。良質美手，遇今世兮。紛綸翕響，冠衆藝兮。識音者希，孰能𤤽兮？能盡雅琴，唯至人兮。

與山巨源絶交書一首

康白：足下昔稱吾於頴川，吾常謂之知言。然經怪此意，尚未孰悉於足下，何從便得之也？前年從河東還，顯宗、阿都説足下議以吾自代，事雖不行，知足下故不知之。足下傍通，多可而少怪。吾直性狹中，多所不堪，偶與足下相知耳。間聞足下遷，惕然不喜，恐足下羞庖人之獨割，引尸祝以自助，手薦鸞刀，漫之羶腥，故具爲足下陳其可否。吾昔讀書，得并介之人，或謂無之，今乃信其真有耳。性有所不堪，真不可強。今空語同知有逹人，無所不堪，外不殊俗，而内不失正，與一世同其波流，而悔吝不生耳。老子、莊周，吾之師也，親居賤職；柳下惠、東方朔，逹人也，安乎卑位。吾豈敢短之哉？又仲尼兼愛，不羞執鞭；子文無欲卿相，而三登令尹。是乃君子思濟物之意也。所謂達能兼善而不渝，窮則自得而無悶。以此觀之，故堯、舜之君世，許由之巖栖，子房之佐漢，接輿之行歌，其揆一也。仰瞻數君，可謂能遂其志者也。故君子百行，殊塗而同致，循性而動，各附所安。故有處朝廷而不出，入山林而不反之論。且延陵高子臧之風，長卿慕相如之節，志氣所託，不可奪也。吾每讀尚子平、臺孝威傳，慨然慕之，想其爲人。少加孤露，母兄見驕，不涉經學。性復疏懶，筋駑肉緩，頭面常一月十五日不洗，不大悶癢，不能沭也。每常小便而忍不起，令胞中略轉乃起耳。又縱逸來久，情意傲散，簡與禮相背，懶與慢相成，而爲儕類見寬，不攻其過。又讀莊老，重增其放。故使榮進之心日頽，任實之情轉篤。此由禽鹿少見馴育，則服從教制；長而見羈，則狂顧頓纓，赴蹈湯火。雖飾以金鑣，饗以嘉肴，逾思長林而志在豐草也。阮嗣宗口不論人過，吾每師之而未能及。至性過人，與物無傷，唯飲酒過差耳。至爲禮法之士所繩，疾之如讎，幸賴大將軍保持之耳。吾不如嗣宗之賢，而有慢弛之闕，又不識人情，闇於機宜，無萬石之慎，而有好盡之累。久與事接，疵釁日興，雖欲無患，其可得乎？又人倫有禮，朝廷有法，自惟至熟，有必不堪者七，甚不可者二：臥喜晚起，而當關呼之不置，一不堪也。抱琴行吟，弋釣草野，而吏卒守之，不得妄動，二不堪也。危坐一時，痺不得摇，性復多虱，把搔無已，而當裹以章服，揖拜上官，三不堪也。素不便書，又不喜作書，而人間多事，堆案盈机，不相酬答，則犯教傷義，欲自勉強，則不能久，四不堪也。不喜弔喪，而人道以此爲重，己爲未見恕者所怨，至欲見中傷者，雖瞿然自責，然性不可化，欲降心順俗，則詭故不情，亦終不能獲無咎無譽如此，五不堪也。不喜俗人，而當與之共事，或賓客盈坐，鳴聲聒耳，囂塵臭處，千變百𠆸，在人目前，六不堪也。心不耐煩，而官事鞅掌，機務纏其心，世故繁其慮，七不堪也。又每非湯、武而薄周、孔，在人間不止，此事會顯世教所不容，此甚不可一也；剛腸疾惡，輕肆直言，遇事便發，此甚不可二也。以促中小心之性，統此九患，不有外難，當有内病，寧可久處人間邪？又聞道士遺言，餌術黄精，令人久壽，意甚信之。遊山澤，觀魚鳥，心甚樂之。一行作吏，此事便廢，安能舍其所樂，而從其所懼哉？夫人之相知，貴識其天性，因而濟之。禹不偪伯成子高，全其節也；仲尼不假蓋於子夏，護其短也。近諸葛孔明不偪元直以入蜀，華子魚不強幼安以卿相，此可謂能相終始，真相知者也。足下見直木必不可以爲輪，曲者不可以爲桷，蓋不欲以枉其天才，令得其所也。故四民有業，各以得志爲樂，唯達者爲能通之，此足下度内耳。不可自見好章甫，強越人以文冕也。己嗜臭腐，養鴛雛以死鼠也。吾頃學養生之術，方外榮華，去滋味，游心於寂寞，以無爲爲貴。縱無九患，尚不顧足下所好者。又有心悶疾，頃轉增篤。私意自試，不能堪其所不樂。自卜已審，若道盡塗窮則已耳。足下無事冤之，今轉於溝壑也。吾新失母兄之歡，意常悽切。女年十三，男年八歲，未及成人，况復多病，顧此悢悢，如何可言！今但願守陋巷，教養子孫，時與親舊叙闊，陳説平生。濁酒一杯，彈琴一曲，志願畢矣。足下若嬲之不置，不過欲爲官得人，以益時用耳。足下舊知吾潦倒麤疏，不切事情，自惟亦皆不如今日之賢能也。若以俗人皆喜榮華，獨能離之，以此爲快，此最近之，可得言耳。然使長才廣度，無所不淹，而能不營，乃可貴耳。若吾多病困，欲離事自全，以保餘年，此真所之耳，豈可見黄門而稱貞哉？若趣欲共登王塗，期於相致，時爲歡益，一旦迫之，必發其狂疾，自非重怨，不至於此也。野人有快炙背而美芹子者，欲獻之至尊，雖有區區之意，亦已疏矣。願足下勿似之。其意如此，既以解足下，并以爲别。嵇康白。

與吕長悌絶交書一首

康白：昔與足下年時相比，以故數面相親。足下篤意，遂成大好，由是許足下以至交，雖出處殊塗，而歡愛不衰也。及中間少知阿都志力開悟，每喜足下家復有此弟。而阿都去年向吾有言，誠忿足下，意欲發舉。吾深抑之，亦自恃，每謂足下不足迫之，故從吾言。間令足下因其順親，蓋惜足下門户，欲令彼此無恙也。又足下許吾終不繋都，以子父六人爲誓，吾乃慨然感足下，重言慰解都，都遂釋然，不復興意。足下陰自阻疑，密表繋都，先首服誣都，此爲都故信吾，又無言，何意足下苞藏禍心耶？都之含忍足下，實由吾言。今都獲罪，吾爲負之；吾之負都，由足下之負吾也。悵然失圖，復何言哉！若此，無心復與足下交矣。古之君子絶交，不出醜言，從此别矣，臨别恨恨。嵇康白。


嵇中散集卷第三

卜疑集一首
稽荀錄一首〈亡〉
養生論一首


卜疑集一首

有宏逹先生者，恢廓其度，寂寥疏闊，方而不制，廉而不割，超世獨步，懷玉被褐，交不茍合，仕不期逹。常以爲忠信篤敬，直道而行之，可以居九夷，遊八蠻，浮滄海，踐河源，甲兵不足忌，猛獸不爲患。是以機心不存，泊然純素，從容縱肆，遺忘好惡，以天道爲一指，不識品物之細故也。然而大道既隱，智巧滋繁，世俗膠加，人情萬端。利之所在，若鳥之追鸞，富爲積蠹，貴爲聚怨，動者多累，靜者鮮患。爾乃思丘中之隱士，樂川上之執竿也。於是遠念長想，超然自失。郢人既没，誰爲吾質？聖人吾不得見，冀聞之於數術。乃適太史貞父之廬而訪之，曰：“吾有所疑，願子卜之。”貞父乃危坐操蓍，拂几陳龜，曰：“君何以命之？”先生曰：吾寧發憤陳誠，讜言帝庭，不屈王公乎？將卑懦委隨，承㫖倚靡，爲面從乎？寧愷悌弘覆，施而不德乎？將進趣世利，茍容偷合乎？寧隱居行義，推至誠乎？將崇飾矯誣，養虚名乎？寧斥逐凶佞，守正不傾，明否臧乎？將傲倪滑稽，挾智任術，爲智嚢乎？寧與王喬、赤松爲侣乎？將進伊摯而友尚父乎？寧隱鱗藏彩，若淵中之龍乎？寧舒翼揚聲，若雲間之鴻乎？寧外化其形，内隱其情，屈身隨時，陸沉無名，雖在人間，實處冥冥乎？將激昂爲清，鋭思爲精，行與世異，心與俗并，所在必聞，恒營營乎？寧寥落間放，無所矜尚，彼我爲一，不爭不讓，遊心皓素，忽然坐忘。追羲農而不及，行中路而惆愴乎？將慷慨以爲壯，感槩以爲亮，上千萬乘，下凌將相，尊嚴其容，高自矯抗，常如失職，懷恨怏怏乎？寧聚貨千億，擊鍾鼎食，枕藉芬芳，婉孌美色乎？將苦身竭力，剪除荆棘，山居谷飲，倚巖而息乎？寧如伯奮、仲堪，二八爲偶，排擯共鯀，令失所乎？將如箕山之夫，潁水之父，輕賤唐虞，而笑大禹乎？寧如泰山之隱德，潜讓而不揚乎？將如季札之顯節義，慕爲子臧乎？寧如老𥅆之清淨微妙，守玄抱一乎？將如莊周之齊物變化，洞達而放逸乎？寧如夷吾之不𠫤束縛，而終在霸功乎？將如魯連之輕世肆志，高談從容乎？寧如市南子之神勇内固，山淵其志乎？將如毛公、藺生之龍驤虎步，慕爲壯士乎？此誰得誰失？何凶何吉？時移俗易，好貴慕名。臧文不讓位於柳季，公孫不歸美於董生；賈𧨏一當於明主，絳灌作色而揚聲。况今千龍並馳，萬驥徂征，紛紜交競，逝若流星。敢不惟思，謀於老成哉？太史貞父曰：“吾聞至人不相，逹人不卜。若先生者，文明在中，見素表璞；内不愧心，外不負俗；交不爲利，仕不謀禄；鑒乎古今，滌情蕩欲。夫如是，吕梁可以遊，湯谷可以浴。方將觀大鵬於南溟，又何憂於人間之委曲！”

嵇荀録一首〈亡〉

養生論一首

世或有謂神仙可以學得，不死可以力致者。或云上壽百二十，古今所同。過此以徃，莫非妖妄者。此皆兩失其情。請試粗論之。夫神仙雖不目見，然記籍所載，前史所傳，較而論之，其有必矣。似特受異氣，禀之自然，非積學所能致也。至於導養得理，以盡性命，上獲千餘歲，下可數百年，可有之耳。而世皆不精，故莫能得之。何以言之？夫服藥求汗，或有弗獲，而愧情一集，渙然流離。終朝未餐，則囂然思食。而曾子銜哀，七日不飢。夜分而坐，則低迷思寢；内懷殷憂，則逹旦不瞑。勁刷理鬢，醇醴發顔，僅乃得之。壯士之怒，赫然殊觀，植髮衝冠。由此言之，精神之於形骸，猶國之有君也。神躁於中，而形喪於外，猶君昏於上，國亂於下也。夫爲稼於湯之世，偏有一溉之功者，雖終歸燋爛，必一溉者後枯。然則一溉之益，固不可誣也。而世常謂一怒不足以侵性，一哀不足以傷身，輕而肆之，是猶不識一溉之益，而望嘉穀於旱苖者也。是以君子知形恃神以立，神須形以存，悟生理之易失，知一過之害生。故修性以保神，安心以全身。愛憎不栖於情，憂喜不留於意，泊然無感，而體氣和平。又呼吸吐納，服食養身，使形神相親，表裏俱濟也。夫田種者，一畝十斛，謂之良田，此天下之通稱也。不知區種可百餘斛。田種一也，至於樹養不同，則功收相懸。謂商無十倍之價，農無百斛之望，此守常而不變者也。且豆令人重，榆令人暝，合歡蠲忿，萱草忘憂，愚智所共知也。薰辛害目，豚魚不養，常世所識也。虱處頭而黑，麝食柏而香，頸處險而癭，齒居晉而黄。推此而言，凡所食之氣，蒸性染身，莫不相應。豈惟蒸之使重而無使輕，害之使暗而無使明，薰之使黄而無使堅，芬之使香而無使延哉？故神農曰上藥養命，中藥養性者，誠知性命之理，因輔養以通也。而世人不察，惟五穀是見，聲色是躭，目惑玄黄，耳務淫哇。滋味煎其府藏，醴醪鬻其腸胃，香芳腐其骨髓，喜怒悖其正氣，思慮銷其精神，哀樂殃其平粹。夫以蕞爾之軀，攻之者非一塗，易竭之身，而外内受敵，身非木石，其能久乎？其自用甚者，飲食不節，以生百病，好色不倦，以致乏絶。風寒所災，百毒所傷，中道夭於衆難，世皆知笑悼，謂之不善持生也。至于措身失理，亡之於微，積微成損，積損成衰，從衰得白，從白得老，從老得終，悶若無端。中智以下，謂之自然。縱少覺悟，咸歎恨於所遇之初，而不知慎衆險於未兆。是由桓侯抱將死之疾，而怒扁鵲之先見，以覺痛之日，爲受病之始也。害成於微，而救之於著，故有無功之治，馳騁常人之域，故有一切之壽。仰觀俯察，莫不皆然，以多自證，以同自慰，謂天地之理盡此而已矣。縱聞養生之事，則斷以所見，謂之不然。其次狐疑，雖少庶幾，莫知所由。其次自力服藥，半年一年，勞而未驗，志以厭衰，中路復廢，或益之以畎澮，而泄之以尾閭，欲坐望顯報者。或抑情忍欲，割棄榮願，而嗜好常在耳目之前，所希在數十年之後，又恐兩失，内懷猶豫，心戰於内，物誘於外，交賒相傾，如此復敗者。夫至物微妙，可以理知，難以目識，譬猶豫章，生七年然後可覺耳。今以躁競之心，涉希靜之塗，意速而事遲，望近而應遠，故莫能相終。夫悠悠者，既以未效不求，而求者以不專喪業，偏恃者以不兼無功，追術者以小道自溺，凡若此類，故欲之者萬無一能成也。善養生者，則不然矣，清虚靜泰，少私寡欲。知名位之傷德，故忽而不營，非欲而强禁也；識厚味之害性，故棄而弗顧，非貪而後抑也。外物以累心不存，神氣以醇白獨著，曠然無憂患，寂然無思慮。又守之以一，養之以和，和理日濟，同乎大順。然後蒸以靈芝，潤以醴泉，晞以朝陽，綏以五絃，無爲自得，體妙心玄，忘歡而後樂足，遺生而後身存。若此以往，庶可與羡門比壽，王喬爭年，何爲其無有哉！


嵇中散集卷第四

黄門郎向子期難養生論一首〈附〉
答難養生論一首


黄門郎向子期難養生論一首〈附〉

難曰：若夫節哀樂，和喜怒，適飲食，調寒暑，亦古人之所修也。至於絶五穀，去滋味，寡情欲，抑富貴，則未之敢許也。何以言之？夫人受形於造化，與萬物並存，有生之最靈者也。異於草木，草木不能避風雨辭斤斧；殊於鳥獸，鳥獸不能遠網羅而逃寒暑。有動以接物，有智以自轉，此有心之益，有智之功也。若閉而默之，則與無智同，何貴於有智哉？有生則有情，稱情則自然。若絶而外之，則與無生同，何貴於有生哉？且夫嗜欲，好榮惡辱，好逸惡勞，皆生於自然。夫天地之大德曰生，聖人之大寶曰位，崇高莫大於富貴，然富貴天地之情也。貴則人順己以行義於下，富則所欲得以有財聚人。此皆先王所重，關之自然，不得相外也。又曰：富與貴，是人之所欲也，但當求之以道義。在上以不驕無患，持滿以損儉不溢，若此何爲其傷德耶？或睹富貴之過，因懼而背之，是猶見食之有噎，因終身不飡耳。神農唱粒食之始，后稷纂播植之業，鳥獸以之飛走，生民以之視息，周孔以之窮神，顔冉以之樹德，賢聖𤤽其業，歷百代而不廢。今一旦云五穀非養生之宜，肴醴非便性之物，則亦有和羹，黄耇無疆，爲此春酒，以介眉壽，皆虚言也。博碩肥腯，上帝是饗，黍稷惟馨，實降神祗。神祗且猶重之，而况於人乎？肴糧入體，不踰旬而充，此自然之符，宜生之驗也。夫人含五行而生，口思五味，目思五色，感而思室，飢而求食，自然之理也，但當節之以禮耳。今五色雖陳，目不敢視；五味雖存，口不得嘗，以言爭而獲勝則可焉有勺藥爲荼蓼，西施爲嫫母，忽而不欲哉？茍心識可欲而不得從，性氣困於防閑，情志鬱而不通，而言養之以和，未之聞也。又云：導養得理，以盡性命，上獲千餘歲，下可數百年，未盡善也。若信可然，當有得者。此人何在？目未之見。此殆影響之論，可言而不可得。縱時有耆壽耇老，此自特受一氣，猶木之有松柏，非導養之所致。若性命以巧拙爲長短，則聖人窮理盡性，宜享遐期。而堯舜禹湯文武周孔，上獲百年，下者七十，豈復疏於導養耶？顧天命有限，非物所加耳。且生之爲樂，以恩愛相接，天理人倫，燕婉娯心，榮華悦志，服饗滋味，以宣五情，納御聲色，以逹性氣。此天理自然，人之所宜，三王所不易也。今若舍聖軌而恃區種，離親棄歡，約己苦心，欲積塵露，以望山海，恐此功在身後，實不可冀也。縱令勤求，少有所獲，則顧影尸居，與木石爲鄰。所謂不病而自灸，無憂而自默，無喪而疏食，無罪而自幽，追虚徼幸，功不答勞。以此養生，未聞其宜。故相如曰：必若長生而不死，雖濟萬世，猶不足以喜。言背情失性，而不本天理也。長生且猶無歡，况以短生守之耶？若有顯驗，且更論之。

答難養生論一首

答曰：所以貴智而尚動者，以其能益生而厚身也。然欲動則悔吝生，智行則前識立。前識立則志開而物遂，悔吝生則患積而身危。二者不藏之於内，而接於外，秪足以災身，非所以厚生也。夫嗜欲雖出於人，而非道之正，猶木之有蝎，雖木之所生，而非木之宜也。故蝎盛則木朽，欲勝則身枯。然則欲與生不並立，名與身不俱存，略可知矣。而世未之悟，以順欲爲得生，雖有後生之情，而不識生生之理，故動之死地也。是以古之人知酒肉爲甘鴆，棄之如遺；識名位爲香餌，逝而不顧。使動足資生，不濫於物；知正其身，不營於外；背其所害，向其所利。此所以用智遂生之道也。故智之爲美，美其益生而不羡；生之爲貴，貴其樂和而不交。豈可疾智而輕身，勤欲而賤生哉？且聖人寶位，以富貴爲崇高者，蓋謂人君貴爲天子，富有四海，民不可無主而存，主不能無尊而立。故爲天下而尊君位，不爲一人而重富貴也。又曰：富與貴，是人之所欲者，蓋爲季世惡貧賤而好富貴也，未能外榮華而安貧賤，且抑使由其道而不爭。不可令其力爭，故許其心競。中庸不可得，故與其狂狷。此俗談耳，不言至人當貪富貴也。聖人不得已而臨天下，以萬物爲心，在宥群生，由身以道，與天下同於自得。穆然以無事爲業，坦爾以天下爲公。雖居君位，饗萬國，恬若素士接賓客也。雖建龍旂，服華衮，忽若布衣之在身。故君臣相忘於上，蒸民家足於下。豈勸百姓之尊己，割天下以自私，以富貴爲崇高，心欲之而不已哉？且子文三顯，色不加悦；柳惠三黜，容不加戚。何者？令尹之尊，不若德義之貴；三黜之賤，不傷冲粹之美。二子嘗得富貴於其身，終不以人爵嬰心，故視榮辱如一。由此言之，豈云欲富貴之情哉？請問錦衣繡裳不陳於闇室者，何必顧衆而動，以毁譽爲歡戚也？夫然則欲之患其得，得之懼其失。茍患失之，無所不至矣。在上何得不驕？持滿何得不溢？求之何得不茍？得之何得不失耶？且君子出其言，善則千里之外應之，豈在於多欲以貴得哉？奉法循理，不絓世綱，以無罪自尊，以不仕爲逸，遊心乎道義，偃息乎卑室，恬愉無遌，而神氣條達，豈須榮華然後乃貴哉？耕而爲食，蠶而爲衣，衣食周身，則餘天下之財，猶渴者飲河，快然以足，不羡洪流，豈待積斂然後乃富哉？君子之用心若此，蓋將以名位爲贅瘤，資財爲塵垢也，安用富貴乎？故世之難得者，非財也，非榮也，患意之不足耳。意足者，雖耦耕畝畝，被褐啜菽，豈不自得？不足者，雖養以天下，委以萬物，猶未愜然。則足者不須外，不足者，無外之不須也。無不須，故無往而不乏；無所須，故無適而不足。不以榮華肆志，不以隱約趨俗，混乎與萬物並行，不可寵辱，此真有富貴也。故遺貴欲貴者，賤及之；故忘富欲富者，貧得之。理之然也。今居榮華而憂，雖與榮華偕老，亦所以終身長愁耳。故老子曰：樂莫大於無憂，富莫大於知足。此之謂也。

難曰：感而思室，飢而求食，自然之理也。誠哉是言！今不使不室不食，但欲令室食得理耳。夫不慮而欲，性之動也；識而後感，智之用也。性動者，遇物而當，足則無餘；智用者，從感而求，勌而不已。故世之所患，禍之所由，常在於智用，不在於性動。今使瞽者遇室，則西施與嫫母同情；瞶者忘味，則糟糠與精粺等甘，豈識賢愚好醜，以愛憎亂心哉？君子識智以無恒傷生，欲以逐物害性，故智用則收之以恬，性動則紏之以和，使智上於恬，性足於和，然後神以默醇，體以和成，去累除害，與彼更生，所謂不見可欲，使心不亂者也。縱令滋味常染於口，聲色已開於心，則可以至理遣之，多算勝之。何以言之也？夫欲官不識君位，思室不擬親戚，何者？止其所不得，則不當生心也。故嗜酒者，自抑於鴆醴，貪食者忍飢於漏脯。知吉凶之理，故背之不惑，棄之不疑也，豈恨向不得酣飲與大嚼哉？且逆旅之妾，惡者以自惡爲貴，美者以自美得賤。美惡之形在目，而貴賤不同，是非之情先著，故美惡不能移也。茍云理足於内，乘一以御外，何物之能默哉？由此言之，性氣自和，則無所困於防閑；情志自平，則無鬱而不通。世之多累，由見之不明耳。又常人之情，遠雖大，莫不忽之；近雖小，莫不存之。夫何故哉？誠以交賒相奪，識見異情也。三年喪不内御，禮之禁也，莫有犯者；酒色乃身之讎也，莫能棄之。由此言之，禮禁雖小不犯，身讎雖大不棄。然使左手據天下之圖，右手旋害其身，雖愚夫不爲。明天下之輕於其身，酒色之輕於天下，又可知矣。而世人以身殉之，斃而不悔，此以所重而要所輕，豈非背賒而趣交耶？智者則不然矣。審輕重然後動，量得失以居身。交賒之理同，故備遠如近，慎微如著，獨行衆妙之門，故終始無虞。此與夫躭欲而快意者，何殊間哉？

難曰：聖人窮理盡性，宜享遐期，而堯、孔上獲百年，下者七十，豈復疏於導養乎？案論堯、孔，雖稟命有限，故導養以盡其壽，此則窮理之致，不爲不養生得百年也。且仲尼窮理盡性，以至七十；田父以六弊惷愚，有百二十者。若以仲尼之至妙，資田父之至拙，則干歲之論，奚所怪哉？且凡聖人，有損己爲世，表行顯功，使天下慕之，三徙成都者，或菲食勤躬，經營四方，心勞形困，趣步失節。或奇謀潜稱，爰及干戈，威武殺伐，功利爭奮。或脩身以明污，顯智以驚愚，藉名高於一世，取准的於天下。又勤誨善誘，聚徒三千，口勌談議，身疲磬折。形若救孺子，視若營四海，神馳於利害之端，心騖於榮辱之塗，俛仰之間，己再撫宇宙之外者。若比之於内視反聽，愛氣嗇精，明白四逹，而無執無爲，遺世坐忘，以寶性全真，吾所不能同也。今不言松柏不殊於榆柳也，然則中年枯隕，樹之重崖，則榮茂日新，此亦毓形之一觀也。竇公無所服御，而致百八十，豈非鼓琴和其心哉！此亦養神之一徴也。火蠶十八日，寒蠶三十日，餘以不得踰時之命，而將養有過倍之隆。温肥者早終，凉痩者遲竭，斷可識矣。圉馬養而不乘用，皆六十歲。體疲者速彫，形全者難斃，又可知矣。富貴多殘，伐之者衆也；野人多壽，傷之者寡也，亦可見矣。今能使目與瞽者同功，口與聵者等味，遠害生之具，御益性之物，則始可與言養性命矣。

難曰：神農唱粒食之始，鳥獸以之飛走，生民以之視息。今不言五榖，非神農所唱也。既言上藥，又唱五榖者，以上藥希寡，艱而難致；五榖易殖，農而可久，所以濟百姓而繼夭閼也。並而存之，唯賢志其大，不肖者志其小耳。此同出一人。至當歸止痛，用之不已；耒耜墾辟，從之不輟，何養命蔑而不議？此殆玩所先習，怪於所未知。且平原則有棗栗之屬，池沼則有菱芡之類，雖非上藥，猶□於黍稷之篤恭也。豈云視息之具，唯立五穀哉？又曰：黍稷惟馨，實降神祗。蘋蘩藴藻，非豐肴之匹；潢污行潦，非重酎之對。薦之宗廟，感靈降祉。是知神饗德之與信，不以所養爲生。猶九土述職，各貢方物，以效誠耳。又曰：肴糧入體，益不踰旬，以明宜生之驗，此所以困其體也。今不言肴糧無充體之益，但謂延生非上藥之偶耳。請借以爲難。夫所知麥之善於菽，稻之勝於稷，由有效而識之。假無稻稷之域，必以菽麥爲𤤽養，謂不可尚矣。然則世人不知上藥良於稻稷，猶守菽麥之賢於蓬蒿，而必天下之無稻稷也。若能仗藥以自永，則稻稷之賤，居然可知。君子知其若此，故准性理之所宜，資妙物以養身，植玄根於初九，吸朝霞以濟神。今若以肴酒爲壽，則未聞高陽有黄髮之叟也。若以充性爲賢，則未聞鼎食有百年之賓也。且冉生嬰疾，顔子短折，穰歲多病，飢年少疾。故狄食米而生癩瘡，得榖而血浮，馬秣粟而足重，雁食粒而身留。從此言之，鳥獸不足報功於五榖，生民不足受德於田疇也。而人竭力以營之，殺身以爭之。養親獻尊，則□菊苽梁；聘享嘉會，則肴饌㫖酒，而不知皆淖溺筋腋，易糜速腐。初雖甘香，入身臭處，竭辱精神，染污六府，鬱穢氣蒸，自生災蠹，饕淫所階，百疾所附，味之者口爽，服之者短祚。豈若流泉甘醴，瓊蕊玉英，金丹石菌，紫芝黄精，皆衆靈含英，獨發奇生，貞香難歇，和氣充盈，澡雪五臟，疏徹開明，吮之者體輕。又練骸易氣，染骨柔筋，滌垢澤穢，志淩青雲。若此以徃，何五榖之養哉？且螟蛉有子，果裸負之，性之變也。橘渡江爲枳，易土而變，形之異也。納所食之氣，還質易性，豈不能哉？故赤斧以練丹赬髮，㳙子以術精久延，偓佺以松實方目，赤松以水玉乘烟，務光以蒲韭長耳，卭疏以石髓駐年，方回以雲母變化，昌容以蓬蔂易顔。若此之類，不可詳載也。孰云五榖爲最，而上藥無益哉？又責千歲以來，目未之見，謂無其人。即問談者，見千歲人何以别之？欲校之以形，則與人不異；欲驗之以年，則朝菌無以知晦朔，蜉蝣無以識靈龜。然則千歲雖在市朝，固非小年之所辨矣。彭祖七百，安期千年，則狹見者謂書籍妄記。劉根遐寢不食，或謂偶能忍飢。仲都冬倮而體温，夏裘而身凉，桓譚謂偶耐寒暑。李少君識桓公玉椀，則阮生謂之逢占而知。堯以天下禪許由，而楊雄謂好大爲之。凡若此類，上以周孔爲關鍵，畢志一誠；下以嗜欲爲鞭策，欲罷不能。馳驟於世教之内，爭巧於榮辱之間，以多同自减，思不出位，使奇事絶於所見，妙理斷於常論。以言變通逹微，未之聞也。久慍閑居，謂之無歡；深恨無肴，謂之自愁。以酒色爲供養，謂長生爲無𦕅。然則子之所以爲歡者，必結駟連騎，食方丈於前也。夫俟此而後爲足，謂之天理自然者，皆役身以物，喪志於欲，原性命之情，有累於所論矣。夫渴者，唯水之是見；酌者，唯酒之是求，人皆知乎生於有疾也。今若以從欲爲得性，則渴酌者非病，淫湎者非過，桀、跖之徒，皆得自然，非本論所以明至理之意也。夫至理誠微，善溺於世，然或可求諸身而後悟，校外物以知之者。人從少至長，降殺好惡有盛衰。或稚年所樂，壯而棄之；始之所薄，終而重之。當其所悦，謂不可奪；值其所醜，謂不可歡。然還成易地，則情變於初。茍嗜欲有變，安知今之所躭，不爲臭腐，曩之所賤，不爲奇美耶？假令厮養暴登卿尹，則監門之類，蔑而遺之。由此言之，凡所區區，一域之情耳，豈必不易哉？又飢飡者，於將獲所欲，則悦情注心，飽滿之後，釋然疏之，或有厭惡。然則榮華酒色，有可疏之時。蚺蛇珍於越土，中國遇而惡之；黼黻貴於畢夏，祼國得而棄之。當其無用，皆中國之蚺蛇，祼國之黼黻也。以大和爲至樂，則榮華不足顧也；以恬澹爲至味，則酒色不足欽也。苟得意有地，俗之所樂，皆糞土耳，何足戀哉？今談者不睹至樂之情，甘减年殘生，以從所願，此則李斯背儒，以殉一朝之欲，主父發憤，思調五鼎之味耳。且鮑肆自玩而賤蘭茝，猶海鳥對太牢而長愁，文侯聞雅樂而塞耳。故以榮華爲生具，謂濟萬世不足以喜耳。此皆無主於内，借外物以樂之，外物雖豐，哀亦備矣。有主於中，以内樂外，雖無鍾鼓，樂已具矣。故得志者，非軒冕也；有至樂者，非充屈也，得失無以累之耳。且父母有疾，在困而瘳，則憂喜並用矣。由此言之，不若無喜可知也。然則樂豈非至樂耶？故順天和以自然，以道德爲師友，玩陰陽之變化，得長生之永久，任自然以託身，並天地而不朽者，孰享之哉？

養生有五難：名利不滅，此一難也。喜怒不除，此二難也。聲色不去，此三難也。滋味不絶，此四難也。神慮轉發，此五難也。五者必存，雖心希難老，口誦至言，咀嚼英華，呼吸太陽，不能不迴其操，不夭其年也。五者無於胸中，則信順日濟，玄德日全，不祈喜而有福，不求壽而自延，此養生大理之所效也。然或有行踰曾閔，服膺仁義，動由中和，無甚大之累，便謂仁理已畢，以此自臧，而不盪喜怒，平神氣，而欲却老延年者，未之聞也。或抗志希古，不榮名位，因自高於馳騖。或運智御世，不嬰禍故，以此自貴。此於用身，甫與鄉黨□齒耆年同耳，以言存生，蓋闕如也。或棄世不群，志氣和粹，不絶榖茹芝，無益於短期矣。或瓊糇既儲，六氣並御，而能含光内觀，凝神復璞，栖心於玄冥之崖，含氣於莫大之涘者，則有老可却，有年可延也。凡此數者，合而爲用，不可相無，猶轅軸輪轄，不可一乏於輿也。然人苦偏見，各備所患。單豹以營内致斃，張毅以趣外失中，齊以誡濟西取敗，秦以備戎狄自窮，此皆不兼之禍也。積善履信，世屢聞之。慎言語，節飲食，學者識之。過此以往，莫之或知。請以先覺，語將來之覺者。


嵇中散集卷第五

聲無哀樂論


聲無哀樂論

有秦客問於東野主人曰：聞之前論曰：治世之音安以樂，亡國之音哀以思。夫治亂在政，而音聲應之，故哀思之情，表於金石；安樂之象，形於管絃也。又仲尼聞韶，識虞舜之德；季札聽絃，知衆國之風。斯已然之事，先賢所不疑也。今子獨以爲聲無哀樂，其理何居？若有嘉訊，今請聞其説。主人應之曰：斯義久滯，莫肯拯救，故念歷世，濫於名實，今蒙啓導，將言其一隅焉。夫天地合德，萬物貴生；寒暑代徃，五行以成。故章爲五色，發爲五音。音聲之作，其猶臭味在於天地之間，其善與不善，雖遭遇濁亂，其體自若而不變也，豈以愛憎易操，哀樂改度哉？及宫商集化，聲音克諧，此人心至願，情欲之所鍾。古人知情不可恣，欲不可極，因其所用，每爲之節，使哀不至傷，樂不至淫，斯其大較也。然樂云樂云，鍾鼓云乎哉？哀云哀云，哭泣云乎哉？因兹而言，玉帛非禮敬之實，歌舞非悲哀之主也。何以明之？夫殊方異俗，歌哭不同，使錯而用之，或聞哭而歡，或聽歌而感，然而哀樂之情均也。今用均之情，而發萬殊之聲，斯非音聲之無常哉？然聲音和比，感人之最深者也。勞者歌其事，樂者舞其功。夫内有悲痛之心，則激切哀言。言比成詩，聲比成音。雜而咏之，聚而聽之，心動於和聲，情感於苦言，嗟歎未絶，而泣涕流漣矣。夫哀心藏於苦心内，遇和聲而後發。和聲無象，而哀心有主。夫以有主之哀心，因乎無象之和聲，其所覺悟，唯哀而已，豈復知吹萬不同，而使其自己哉？風俗之流，遂成其政。是故國史明政教之得失，審國風之盛衰，吟咏情性，以諷其上。故曰：亡國之音哀以思也。夫喜怒哀樂、愛憎慚懼，凡此八者，生民所以接物傳情，區别有屬，而不可溢者也。夫味以甘苦爲稱，今以甲賢而心愛，以乙愚而情憎，則愛憎宜屬我，而賢愚宜屬彼也。可以我愛而謂之愛人，我憎而謂之憎人，所喜則謂之喜味，所怒則謂之怒味哉？由此言之，則外内殊用，彼我異名。聲音自當以善惡爲主，則無關於哀樂；哀樂自當以情感，則無係於聲音。名實俱去，則盡然可見矣。且季子在魯，採詩觀禮，以别風雅，豈徒任聲以決臧否哉？又仲尼聞韶，歎其一致，是以咨嗟，何必因聲以知虞舜之德，然後歎美耶？今麤明其一端，亦可思過半矣。
秦客難曰：八方異俗，歌哭萬殊，然其哀樂之情，不得不見也。夫心動於中，而聲出於心，雖託之於他音，寄之於餘聲，善聽察者，要自覺之，不使得過也。昔伯牙理琴，而鍾子知其所志；隸人擊磬，而子産識其心哀；魯人晨哭，而顔淵審其生離。夫數子者，豈復假智於常音，借驗於曲度哉？心戚者則形爲之動，情悲者則聲爲之哀。此自然相應，不可得逃，唯神明者能精之耳。夫能者不以聲衆爲難，不能者不以聲寡爲易。今不可以未遇善聽，而謂之聲無可察之理；見方俗之多變，而謂聲音無哀樂也。又云：賢不宜言愛，愚不宜言憎。然則有賢然後愛生，有愚然後憎成，但不當共其名耳。哀樂之作，亦有由而然，此爲聲使我哀，音使我樂也。茍哀樂由聲，更爲有實，何得名實俱去耶？又云：季子採詩觀禮，以别風雅；仲尼歎韶音之一致，是以咨嗟。是何言歟？且師襄奉操，而仲尼睹文王之容；師涓進曲，而子野識亡國之音。寧復講詩而後下言，習禮然後立評哉？斯皆神妙獨見，不待留聞積日，而已綜其吉凶矣。是以前史以爲美談。今子以區區之近知，齊所見而爲限，無乃誣前賢之識微，負夫子之妙察耶？

主人答曰：難云：雖歌哭萬殊，善聽察者要自覺之，不假智於常音，不借驗於曲度，鍾子之徒云云是也。此爲心悲者雖談笑鼓舞，情歡者雖拊膺咨嗟，猶不能御外形以自匿，誑察者於疑似也。以爲就令聲音之無常，猶謂當有哀樂耳。又曰：季子聽聲，以知衆國之風；師襄奉操，而仲尼睹文王之容。案如所云，此爲文王之功德，與風俗之盛衰，皆可象之於聲音。聲之輕重，可移於後世；襄、涓之巧，能得之於將來。若然者，三皇五帝，可不絶於今日，何獨數事哉？若此果然也，則文王之操有常度，韶、武之音有定數，不可雜以他變，操以餘聲也。則向所謂聲音之無常，鍾子之觸類，於是乎躓矣。若音聲無鍾子觸類，其果然耶？則仲尼之識微，季札之善聽，固亦誣矣。此皆俗儒妄記，欲神其事而追爲耳。欲令天下惑聲音之道，不言理自。盡此而推，使神妙難知，恨不遇奇聽於當時，慕古人而自歎，斯所以大罔後生也。夫推類辨物，當先求之自然之理，理已定，然後借古義以明之耳。今未得之於心，而多恃前言以爲談證，自此以徃，恐巧歷不能紀。又難云：哀樂之作，猶愛憎之由賢愚。此爲聲使我哀，而音使我樂，茍哀樂由聲，更爲有實矣。夫五色有好醜，五聲有善惡，此物之自然也。至於愛與不愛，人情之變，統物之理，唯止於此。然皆無豫於内，待物而成耳。至夫哀樂，自以事會，先遘於心，但因和聲以自顯發，故前論已明其無常，今復假此談以正名號耳。不謂哀樂發於聲音，如愛憎之生於賢愚也。然和聲之感人心，亦猶酒醴之發人情也。酒以甘苦爲主，而醉者以喜怒爲用。其見歡戚爲聲發，而謂聲有哀樂，不可見喜怒爲酒使，而謂酒有喜怒之理也。

秦客難曰：夫觀氣、採色，天下之通用也。心變於内，而色應於外，較然可見，故吾子不疑。夫聲音，氣之激者也。心應感而動，聲從變而發。心有盛衰，聲亦降殺。同見役於一身，何獨於聲便當疑耶？夫喜怒章於色診，哀樂亦宜形於聲音。聲音自當有哀樂，但闇者不能識之。至鍾子之徒，雖遭無常之聲，則頴然獨見矣。今矇瞽面墻而不悟，離婁照秋毫於百尋，以此言之，則明闇殊能矣。不可守咫尺之度，而疑離婁之察；執中庸之聽，而猜鍾子之聰：皆謂古人爲妄記也。

主人答曰：難云：心應感而動，聲從變而發。心有盛衰，聲亦降殺。哀樂之情，必形於聲音。鍾子之徒，雖遭無常之聲，則頴然獨見矣。必若所言，則濁質之飽，首陽之饑，卞和之冤，伯奇之悲，相如之含怒，不占之怖祗，千變百態，使各發一咏之歌，同啓數彈之微，則鍾子之徒，各審其情矣。爾爲聽聲者不以寡衆易思，察情者不以大小爲異，同出一身者，期於識之也。設使從下，則子野之徒，亦當復操律鳴管，以考其音，知南風之盛衰，别雅鄭之淫正也。夫食辛之與甚噱，薰目之與哀泣，同用出淚，使狄牙嘗之，必不言樂淚甜而哀淚苦，斯可知矣。何者？肌液肉汗，踧笮便出，無主於哀樂，猶簁酒之嚢漉，雖笮具不同，而酒味不變也。聲俱一體之所出，何獨當含哀樂之理也？且夫咸池、六莖、大章、韶夏，此先王之至樂，所以動天地，感鬼神。今必云聲音莫不象其體而傳其心，此必爲至樂不可託之於瞽史，必須聖人理其絃管，爾乃雅音得全也。舜命夔擊石拊石，八音克諧，神人以和。以此言之，至樂雖待聖人而作，不必聖人自執也。何者？音聲有自然之和，而無係於人情。克諧之音，成於金石；至和之聲，得於管絃也。夫纖毫自有形可察，故離瞽以明闇異功耳。若以水濟水，孰異之哉？

秦客難曰：雖衆喻有隱，足招攻難，然其大理，當有所就。若葛盧聞牛鳴，知其三子爲犧；師曠吹律，知南風不竟，楚師必敗；羊舌母聽聞兒啼，而審其喪家。凡此數事，皆效於上世，是以咸見録載。推此而言，則盛衰吉凶，莫不存乎聲音矣。今若復謂之誣罔，則前言徃記，皆爲棄物，無用之也。以言通論，未之或安。若能明斯所以，顯其所由，設二論俱濟，願重聞之。

主人答曰：吾謂能反三隅者，得意而言，是以前論略而未詳。今復煩循環之難，敢不自一竭耶？夫魯牛能知犧曆之喪生，哀三子之不存，含悲經年，訴怨葛盧，此爲心與人同，異於獸形耳。此又吾之所疑也。且牛非人類，無道相通。若謂鳴獸皆能有，葛盧受性獨曉之，此爲稱其語而論其事，猶譯傳異言耳。不爲考聲音而知其情，則非所以爲難也。若謂知者爲當觸物而逹，無所不知，今且先議其所易者。請問聖人卒入胡域，當知其所言否乎？難者必曰：知之。知之之理，何以明之？願借子子之難，以立鑒識之域。或當與關接，識其言耶？將次律鳴管，校其音耶？觀氣採色，知其心耶？此爲知心自由氣色，雖自不言，猶將知之。知之之道，可不待言也。若吹律校音，以知其心，假令心志於馬而誤言鹿，察者固當由鹿以弘馬也。此爲心不係於所言，言或不足以證心也。若當關接而知言，此爲孺子學言於所師，然後知之，則何貴於聰明哉？夫言非自然一定之物，五方殊俗，同事異號，舉一名以爲摽識耳。夫聖人窮理，謂自然可尋，無微不照。理蔽則雖近不見，故異域之言，不得強通。推此以徃，葛盧之不知牛鳴，得不全乎？又難云：師曠吹律，知南風不競，楚多死聲。此又吾之所疑也。請問：師曠吹律之時，楚國之風耶，則相去千里，聲不足達。若正識楚國來入律中耶？則楚南有吴越，北有梁宋。茍不見其原，奚以識之哉？凡陰陽憤激，然後成風，氣之相感，觸地而發，何得發楚庭，來入晋乎？且又律吕分四時之氣耳，時至而氣動，律應而灰移，皆自然相待，不假人以爲用也。上生下生，所以均五聲之和，叙剛柔之分也。然律有一定之聲，雖冬吹中吕，其音自滿而無損也。今以晉人之氣，吹無韻之律，楚風安得來入其中，與爲盈縮耶？風無形，聲與律不通，則校理之地，無取於風律，不其然乎？豈獨師曠多識博物，自有以知勝敗之形，欲固衆心而託以神微，若伯常騫之許景公壽哉？又難云：羊舌母聽聞兒啼，而審其喪家。復請問何由知之？爲神心獨悟，闇語而當耶？嘗聞兒啼若此其大而惡，今之啼聲，似昔之啼聲，故知其喪家耶？若神心獨悟，闇語之當，非理之所得也。雖曰聽啼，無取驗於兒聲矣。若以嘗聞之聲爲惡，故知今啼當惡，此爲以甲聲爲度，以校乙之啼也。夫聲之於音，猶形之於心也。有形同而情乖，貌殊而心均者。何以明之？聖人齊心等德，而形狀不同也。茍心同而形異，則何言乎觀形而知心哉？且口之激氣爲聲，何異於籟籥納氣而鳴耶？啼聲之善惡，不由兒口吉凶，猶琴瑟之清濁，不在操者之工拙也。心能辨理善談，而不能令内籥調利，猶瞽者能善其曲度，而不能令器必清和也。器不假妙瞽而良，籥不因惠心而調。然則心之與聲，明爲二物。二物之誠然，則求情者不留觀於形貌，揆心者不借聽於聲音也。察者欲因聲以知心，不亦外乎？今晉母未得之於老成，而專信昨日之聲，以證今日之啼，豈不誤中於前世，好奇者從而稱之哉？

秦客難曰：吾聞敗者不羞走，所以全也。吾心未厭，而言難復，更從其餘。今平和之人，聽箏笛、琵琶，則形躁而志越；聞琴瑟之音，則聽靜而心閑。同一器之中，曲用每殊，則情隨之變。奏秦聲則歎羡而慷慨，理齊、楚則情一而思專，肆姣弄則歡放而欲愜。心爲聲變，若此其衆。茍躁靜由聲，則何爲限其哀樂？而但云至和之聲，無所不感，託大同於聲音，歸衆變於人情？得無知彼不明此哉？

主人答曰：難云：琵琶、箏、笛，令人躁越。又云曲用每殊，而情隨之變。此誠所以使人常感也。琵琶、箏、笛，間促而聲高，變衆而節數，以高聲御數節，故更形躁而志越。猶鈴鐸警耳，鍾鼓駭心，故聞鼓鞞之音，思將帥之臣。蓋以聲音有大小，故動人有猛靜也。琴瑟之體，聞遼而音埤，變希而聲清。以埤音御希變，不虚心靜聽，則不盡清和之極，是以聽靜而心閑也。夫曲用不同，亦猶殊器之音耳。齊楚之曲多重，故情一變妙，故思專。姣弄之音，挹衆聲之美，會五音之和，其體贍而用博，故心侈於衆理。五音會，故歡放而欲愜。然皆以單、複、高、埤、善惡爲體，而人情以躁靜而容端，此爲聲音之體盡於舒疾，情之應聲，亦止於躁靜耳。夫曲用每殊，而情之處變，猶滋味異美，而口輒識之也。五味萬殊，而大同於美；曲變雖衆，亦大同於和。美有甘，和有樂，然隨曲之情，盡於和域，應美之口，絶於甘境，安得哀樂於其間哉？然人情不同，自師所解，則發其所懷。若言平和，哀樂正等，則無所先發，故終得躁靜。若有所發，則是有主於内，不爲平和也。以此言之，躁靜者，聲之功也；哀樂者，情之主也。不可見聲有躁靜之應，因謂哀樂皆由聲音也。且聲音雖有猛靜，猛靜各有一和，和之所感，莫不自發。何以明之？夫會賓盈堂，酒酣奏琴，或忻然而歡，或慘爾而泣，非進哀於彼，導樂於此也。其音無變於昔，而歡慼並用，斯非吹萬不同耶？夫唯無主於喜怒，無主於哀樂，故歡慼俱見。若資偏固之音，含一致之聲，其所發明，各當其分，則焉能兼御群理，總發衆情耶？由是言之，聲音以平和爲體，而感物無常；心志以所俟爲主，應感而發。然則聲之與心，殊塗異軌，不相經緯，焉得染太和於歡慼，綴虚名於哀樂哉？

秦客難曰：論云：猛靜之音，各有一和，和之所感，莫不自發。是以酒酣奏琴，而歡慼並用。此言偏并之情，先積於内，故懷歡者，值哀音而發；内慼者，遇樂聲而感也。夫音聲自當有一定之哀樂，但聲化遲緩，不可倉卒，不不對易。偏重之情，觸物而作，故令哀樂同時而應耳。雖二情俱見，則何損於聲音有定理耶？

主人答曰：難云：哀樂自有定聲，但偏重之情，不可卒移，故懷慼者遇樂聲而哀耳。即如所言，聲有定分，假使鹿鳴重奏，是樂聲也，而令慼者遇之，雖聲化遲緩，但當不能使變令歡耳，何得更以哀耶？猶一爝之火，雖未能温一室，不宜復增其寒矣。夫火非隆寒之物，樂非增哀之具也。理絃高堂，而歡慼並用者，真主和之，發滯導情，故令外物所感得自盡耳。難云：偏重之情，觸物而作，故令哀樂同時而應耳。夫言哀者，或見机杖而泣，或睹輿服而悲，徒以感人亡而物存，痛事顯而形潜，其所以會之，皆自有由，不爲觸地而生哀，當席而淚出也。今見机杖以致感，聽和聲而流涕者，斯非和之所感，莫不自發也？

秦客難曰：論云：酒酣奏琴，而歡慼並用。欲通此言，故答以偏情感物而發耳。今且隱心而言，明之以成效。夫人心不歡則慼，不慼則歡，此情志之大域也。然泣是慼之傷，笑是歡之用。蓋聞齊楚之曲者，唯睹其哀涕之容，而未曾見笑噱之貌。此必齊楚之曲，以哀爲體，故其所感皆應其度量，豈徒以多重而少變，則致情一而思専耶？若誠能致泣，則聲音之有哀樂，斷可知矣。

主人答曰：雖人情慼於哀樂，哀樂各有多少。又哀樂之極，不必同致也。夫小哀容壞，甚悲而泣，哀之方也；小歡顔悦，至樂心愉，樂之理也。何以明之？夫至親安豫，則恬若自然，所自得也。及在危急，僅然後濟，則抃不及儛。由此言之，儛之不若向之自得，豈不然哉？至夫笑噱，雖出於歡情，然自然應聲之具也。此爲樂之應聲，以自得爲主；哀之應感，以垂涕爲故。垂涕則形動而可覺，自得則神合而無憂。是以觀其異而不識其同，别其外而未察其内耳。然笑噱之不顯於聲音，豈獨齊楚之曲耶？今不求樂於自得之域，而以無笑噱謂齊楚體哀，豈不知哀而不識樂乎？

秦客問曰：仲尼有言：移風易俗，莫善於樂。即如所論，凡百哀樂，皆不在聲。即移風易俗，果以何物耶？又古人慎靡靡之風，抑慆耳之聲，故曰：放鄭聲，遠佞人。然則鄭衛之音，擊鳴球以恊神人，敢問鄭雅之體，隆弊所極，風俗移易，奚由而濟？幸重聞之，以悟所疑。

主人應之曰：夫言移風易俗者，必承衰弊之後也。古之王者，承天理物，必崇簡易之教，御無爲之治。君靜於上，臣順於下，玄化潜通，天人交泰。枯槁之類，浸育靈液。六合之内，沐浴鴻流，蕩滌塵垢。群生安逸，自求多福，默然從道，懷忠抱義，而不覺其所以然也。和心足於内，和氣見於外。故歌以叙志，儛以宣情。然後文之以采章，照之以風雅，播之以八音，感之以太和。導其神氣，養而就之；迎其情性，致而明之。使心與理相順，和與聲相應，合乎會通，以濟其美。故凱樂之情，見於金石；含弘光大，顯於音聲也。若以徃，則萬國同風，芳榮齊茂，馥如秋蘭，不期而信，不謀而誠，穆然相愛，猶舒錦綵而粲炳可觀也。大道之隆，莫盛於兹；太平之業，莫顯於此。故曰：移風易俗，莫善於樂。樂之爲體，以心爲主。故無聲之樂，民之父母也。至八音會諧，人之所悦，亦總謂之樂。然風俗移易，不在此也。夫音聲和比，人情所不能已者也。是以古人知情之不可放，故抑其所遁；知欲之不可絶，故因其所自。爲可奉之禮，制可導之樂。口不盡味，樂不極音。揆終始之宜，度賢愚之中，爲之檢則，使遠近同風，用而不竭，亦所以結忠信，著不遷也。故鄉校庠塾，亦隨之變。絲竹與俎豆並存，羽毛與揖讓俱用，正言與和聲同發。使將聽是聲也，必聞此言；將觀是容也，必崇此禮。禮猶賓主升降，然後酬酢行焉。於是言語之節，聲音之度，揖讓之儀，動止之數，進退相須，共爲一體。君臣用之於朝，庶士用之於家。少而習之，長而不怠，心安志固，從善日遷。然後臨之以敬，持之以久而不變，然後化成。此又先王用樂之意也。故朝宴聘享，嘉樂必存。是以國史採風俗之盛衰，寄之樂工，宣之管絃，使言之者無罪，聞之者足以自誡。此又先王用樂之意也。若夫鄭聲，是音聲之至妙。妙音感人，猶美色惑志，耽槃荒酒，易以喪業，自非至人，孰能禦之？先王恐天下流而不反，故具其八音，不瀆其聲；絶其大和，不窮其變。捐窈窕之聲，使樂而不淫，猶大羹不和，不極勺藥之味也。若流俗淺近，則聲不足悦，又非所歡也。若上失其道，國喪其紀，男女奔隨，淫荒無度，則風以此變，俗以好成。尚其所志，則群能肆之；樂其所習，則何以誅之？託於和聲，配而長之，誠動於言，心感於和，風俗一成，因而名之。然所名之聲，無□於淫邪也。淫之與正同乎心，雅鄭之體，亦足以觀矣。


嵇中散集卷第六

釋私論一首
管蔡論一首
明膽論一首


䆁私論一首

夫稱君子者，心無措乎是非，而行不違乎道者也。何以言之？夫氣靜神虚者，心不存於矜尚；體亮心逹者，情不繫於所欲。矜尚不存乎心，故能越名教而任自然；情不繫於所欲，故能審貴賤而通物情。物情順通，故大道無違；越名任心，故是非無措也。是故言君子則以無措爲主，以通物爲美；言小人，則以匿情爲非，以違道爲闕。何者？匿情矜𠫤，小人之至惡；虚心無措，君子之篤行也。是以大道言：及吾無身，吾又何患？無以生爲貴者，是賢於貴生也。由斯而言，夫至人之用心，固不存有措矣。是故伊尹不借賢於殷湯，故世濟而名顯；周旦不顧賢而隱行，故假攝而化隆；夷吾不匿情於齊桓，故國霸而主尊。其用心，豈爲身而繫乎私哉！故管子曰：君子行道，忘其爲身。斯言是矣。君子之行賢也，不察於有度而後行也；仁心無邪，不議於善而後正也；顯情無措，不論於是而後爲也。是故傲然忘賢，而賢與度會；忽然任心，而心與善遇；儻然無措，而事與是俱也。故論公私者，雖云一作終。於事與是俱而已。志道存善，□無凶邪，無所懷而不匿者，不可謂無私。雖欲之伐善，情之違道，無所抱而不顯者，不可謂不公。今執必公之理，以繩不公之情，使夫雖爲善者不離於有私，雖欲之伐善，不陷於不公。重其名而貴其心，則是非之情不得不顯矣。是非必顯。有善者無匿情之不是，有非者不加不公之大非。無不是，則善莫不得，無大非，則莫過其非。乃所以救其非也。非徒盡善，亦所以厲不善也。夫善以盡善，非以救非，而况乎以是非之至者？故善之與不善，物之至者也。若處二物之間，所徃者必以公成而私敗。同用一器，而有成有敗。夫公私者，成敗之途，而吉凶之門乎！故物至而不移者寡，不至而在用者衆。若質乎中人之性，運乎在用之質，而栖心古烈，擬足公塗，值心而言，則言無不是；觸情而行，則事無不吉。於是乎同之所措者，乃非所措也；俗之所私者，乃非所私也。言不計乎得失而遇善，行不準乎是非而遇吉，豈公成私敗之數乎？夫如是也，又何措之有哉？故里鳧顯盜，晉文愷悌；勃鞮號罪，忠立身存；繆賢吐釁，言納名稱；漸離告誠，一堂流涕。然數子皆以投命之禍，臨不測之機，表露心識，獨以安全。况乎君子無彼人之罪，而有其善乎！措善之情，其所病也。唯病病，是以不病，病而能療，亦賢於療矣。然事亦有似非而非非，類是而非是者，不可不察也。故變通之機，或有矜以至讓，貪以致廉，愚以成智，忍以濟仁。然矜吝之時，不可謂無廉；情忍之形，不可謂無仁。此似非而非非者也。或讒言似信，不可謂有誠；激盜似忠，不可謂無私。此類是而非是也。故乃論其用心，定其所趣，執其辭而準其禮，察其情以尋其變，肆乎所始，名其所終。則夫行私之情，不得因乎似非而容其非；淑亮之心，不得蹈乎似是而負其是。故實是以暫非而後顯，實非以暫是而後明。公私交顯，則行私者無所冀，而淑亮者無所負矣。行私者無所冀，則思改其非；立功者無所忌，則行之無疑。此大治之道也。故主妾覆醴，以罪受戮；王陵庭爭，而陳平順㫖。於是觀之，非似非非者乎。明君子之篤行，顯公私之所在，闔堂盈階，莫不寓目而曰善人也。然背顔退議而含私者，不復同耳。抱□而匿情不改者，誠神以喪於所惑，而體以溺於常名；心以制於所慴，而情有繫於所欲，咸自以爲有是，而莫賢乎己。未有功期之慘，駭心之禍，遂莫能收情以自反，棄名以任實。乃心有是焉，匿之以私；志有善焉，措之爲惡。不措所措，而措所不措，不求所以不措之理，而求所以爲措之道。故時爲措而闇於措，是以不措爲拙，措爲工。唯懼隱之不微，唯患匿之不密。故有矜忤之容，以觀常人；矯飾之言，以要俗譽。謂永年良規，莫盛於兹；終日馳思，莫闚其外。故能成其私之體，而喪其自然之質也。於是隱匿之情，必存乎心；僞怠之機，必形乎事。若是，則是非之議既明，賞罰之實又篤。不知冒蔭之可以無景，而患景之不匿；不知無措之可以無患，而患措之不以。豈不哀哉！是以申侯茍順，取棄楚泰；宰嚭躭私，卒享其禍。由是言之，未有抱隱顧私，而身立清世；匿非藏情，而信著明名者也。君子既有其質，又睹其鑒。貴夫亮逹，布而存之；惡夫矜吝，棄而遠之。所措一非，而内愧乎神；賤隱一闕，而外慚其形。言無茍諱，而行無茍隱。不以愛之而茍善，不以惡之而茍非。心無所矜，而情無所繫。體清神正，而是非允當。忠感明天子，而信篤乎萬民。寄胸懷於八荒，垂坦蕩以永日。斯非賢人君子高行之美冀者乎？或問曰：第五倫有私乎哉？曰：昔吾兄子有疾，吾一夕十徃省，而反寐自安。吾子有疾，終朝不徃視，而通夜不得眠。若是，可謂私乎？非私也？答曰：是非也，非私也。夫私以不言爲名，公以盡言爲稱，善以無名爲體，非以有措爲負。今第五倫顯情，是非無私也。矜徃不眠，是有非也。無私而有非者，無措之志也。夫言無措者，不齊於必盡也。言多吝者，不具於不言而已。故多吝有非，無措有是。然無措之所以有是，以志無所尚，心無所欲。逹乎大道之情，動以自然，則無道以至非也。抱一而無措，則無私無非。兼有二義，乃爲絶美耳。若非而能言者，是賢於不言之私，非無情以非之大者也。今第五倫有非而能顯，不可謂不公也。所顯是非，不可謂有措也。有非而謂私，不可謂不惑公私之理也。

管蔡論一首

或問曰：案記管蔡流言，叛戾東都，周公征討，誅以凶逆，頑惡顯著，流名千里。且明父聖兄，曾不鑒凶愚於幼稚，覺無良之子弟，而乃使理亂殷之弊民，顯榮爵於藩國，使惡積罪成，終遇禍害，於理不通，心無所安。願聞其説。

答曰：善哉！子之問也。昔文、武之用管、蔡以實，周公之誅管、蔡以權。權理顯，實理沇。故令時人全謂管、蔡爲頑凶，方爲吾子論之。夫管、蔡皆服教殉義，忠誠自然。是以文王列而顯之，發、旦二聖舉而任之。非以情親而相私也。乃所以崇德禮賢，濟殷弊民，綏輔武庚，以興頑俗。功業有績，故曠世不廢，名冠當時，列爲藩臣。逮至武卒，嗣誦幼沖，周公踐政，率朝諸侯，思光前載，以隆王業。而管、蔡服教，不達聖權，卒遇大變，不能自通，忠疑乃心，思在王室，遂乃抗言率衆，欲除國患，翼存天子，甘心毁旦。斯乃愚誠憤發，所以徼福也。成王大悟，周公顯復，一化齊俗，義以斷恩。雖内信如心，外體不立，稱兵叛亂，所惑者廣。是以隱忍授刑，流涕行誅，示以賞罰，不避親戚。榮爵所顯，必鍾盛德；戮撻所施，必加有罪，斯乃爲教之正。今之朝議，管、蔡雖懷忠抱誠，要爲罪誅。罪誅已顯，不得復理，内必幽伏，罪惡遂章。幽章之路大殊，故令奕世未蒙發起。然論者誠名信行，便以管、蔡爲惡，不知管、蔡之惡，乃所以令三聖爲不明也。若三聖未爲不明，則聖不祐惡，而任頑凶。不容於時世，則管、蔡無取私於父兄，而見任必以忠良，則二叔故爲淑善矣。今若本三聖之用明，思顯授之實理，推忠賢之闇權，論爲國之大紀，則二叔之良乃顯三聖之用也。以流言之故有緣，周公之誅是矣。且周公居攝，召公不悦。推此言，則管蔡懷疑，未爲不賢。而忠賢可不逹權，三聖未爲用惡，而周公不得不誅。若此，三聖所用信良，周公之誅得宜，管蔡之心見理，爾乃大義得通，外内兼叙，無相伐負者，則時論亦得釋然而大解也。

明膽論一首

有吕子者，精義味道，研覈是非。以爲人有膽可樂明，有明便有膽矣。嵇先生以爲明膽殊用，不能相生。論曰：夫元氣陶鑠，衆生禀焉。賦受有多少，故才性有昏明。唯至人特鍾純美，兼周外内，無不畢備。降此已徃，蓋闕如也。或明於見物，或勇於決斷。人情貪廉，各有所止。譬諸草木，區以别矣。兼之者博於物，偏受者守其分。故吾謂明膽異氣，不能相生。明以見物，膽以決斷。專明無膽，則雖見不斷。專膽無明，逹理失機。故子家軟弱，陷於弑君。左師不斷，見逼華臣。皆智及之而決不行也。此理坦然，非無疑滯。故略舉一隅，想不重疑。敬覽來論，可謂海亦不加者矣。折理貴約而盡情，何尚浮穢而迂誕哉！今子之論，乃引渾元以爲喻，何遼遼而坦謾也。故直答以人事之切要焉。漢之賈生，陳切直之策，奮危言之至。行之無疑，明所察也。忌鵩作賦，暗所惑也。一人之膽，豈有盈縮乎？蓋見與不見，故行之有果否也。子家、左師，皆愚惑淺弊，明不徹逹，故惑於曖昧，終丁禍害。豈明見照察而膽不斷乎？故霍光懷沉勇之氣，履上將之任，戰乎王賀之事。延年文生，夙無武稱，陳義奮辭，膽氣淩雲，斯其驗歟！及於期授首，陵母伏劍，明果之疇，若此萬端，欲詳而載之，不可勝言也。况有睹夷塗而無敢投足，階雲路而疑於迄泰清者乎？若思弊之倫，爲能自託幽昧之中，棄身陷穽之間，如盗跖竄身於虎吻，穿窬先首於溝瀆，而暴虎憑河，愚敢之類，則能有之。是以余謂明無膽，無膽能偏守。易了之理，不在多喻，故不遠引繁言。若未反三隅，猶復有疑，思承後誨，得一騁辭。夫論理性情，折引異同，固尋所受之終始，推氣分之所由，順端極末，乃不悖耳。今子欲棄置渾元，捃摭所見，此爲好理網目，而惡持綱領也。本論二氣不同，明不生膽。欲極論之，當令一人播無刺諷之膽，而有見事之明，故當有不果之害。非中人血氣無之，而復資之以明。二氣存一體，則明能運膽，賈誼是也。賈誼明膽，自足相經，故能濟事。誰言殊無膽，獨任明以行事者乎？子獨自作此言，以合其論也。忌鵩闇惑，明所不周，何害於膽乎？明既以見物，膽能行之耳。明所不見，膽當何斷？進退相扶，可謂盈縮。就如此言，賈生陳策，明所見也；忌鵩作賦，闇所惑也。爾爲明徹於前，而闇惑於後，有盈縮也。茍明有進退，膽亦何爲不可偏乎？子然霍光有沉勇，而戰於廢王，有所撓也。而子言一人膽豈有盈縮？此則是也。賈生闇鵩，明有所塞也；光懼廢立，勇有所撓也。夫唯至能，無所虧耳。茍自非若此，誰無弊損乎？但當總有無之大略，而致論之耳。夫物以實見爲主。延年奮發，勇義淩雲，此則膽也。而云夙無武稱，此爲信宿稱而疑成事也。延年處議，明所見也；壯氣騰厲，勇之決也。此足以觀矣。子又曰：言明無膽，無膽能偏守。案子之言，此則有專膽之人，亦爲膽特自一氣矣。五才存體，各有所生。明以陽曜，膽以陰凝。豈可爲有陽而生陰，可無陽耶？雖相須以合德，要自異氣也。凡餘雜説，於期、陵母、暴虎云云，萬言致一，欲以何明耶？幸更詳思，不爲辭費而已矣。


嵇中散集卷第七

張遼叔自然好學論一首〈附〉
難自然好學論一首


張遼叔自然好學論一首〈附〉

夫喜怒、哀、樂、愛惡、欲懼，人之有也。得意則喜，見犯則怒，乖離則哀，聽和則樂，生育則愛，違好則惡，饑則欲食，逼則欲懼，凡此八者，不教而能。若論所云，即自然也。腥臊未化，飲血茹毛，以充其虚，食之始也。茹之火齊，糝以蘭橘，雖所未嘗，嘗必美之，適於口也。蕢桴土鼓，撫腹而吟，足之蹈之，以娛其喜，樂之質也。加之管絃，雜以羽毛，雖所未聽，察之必樂，當其心也。民生也直，聚而勿教，肆心觸意，八情必發，喜必欲與，怒必欲罰，無𤓰牙以奮其威，無爵賞以稱其專，愛無以奉，惡不能去。有言之曰：苴竹菅蒯，所以表哀；溝池嶮岨，所以寬懼；弦木剡金，所以解憤；豐財殖貨，所以施與。茍有肺腸，誰不忻然貌悦心釋哉？尚何暇於食膽蜚而嗜菖蒲菹也！且晝坐夜寢，明作闇息，天道之常，人所服習。在於幽室之中，睹烝燭之光，雖不教告，亦皎然喜於所見也。不以向有白日，與比朱門，旦則復曉，不揭此明而減其歡也。况以長夜之冥，得照太陽，情變鬱陶，而發其蒙也。故以爲難。事以末來，而情以本應。即使六藝紛華，名利雜詭，計而復學，亦無損於有自然之好也。

難自然好學論一首

夫民之性，好安而惡危，好逸而惡勞。故不擾則其願得，不逼則其志從。洪荒之世，大朴未虧，君無文於上，民無競於下，物全理順，莫不自得。飽則安寢，饑則求食，怡然鼓腹，不知爲至德之世也。若此，則安知仁義之端，禮律之文？及至人不存，大道陵遲，乃始作文墨，以傳其意。區别群物，使有類族。造立仁義，以嬰其心；制其名分，以檢其外；勸學講文，以神其教。故六經紛錯，百家繁熾，開榮利之塗，故奔騖而不覺。是以貪生之禽，食園池之梁菽；求安之士，乃詭志以從俗。操筆執觚，足容蘇息；積學明經，以代稼穡。是以困而後學，學以致榮；計而後習，好而習成，有似自然，故令吾子謂之自然耳。推其原也，六經以抑引爲主，人性以從欲爲歡。抑引則違其願，從欲則得自然。然則自然之得，不由抑引之六經；全性之本，不須犯情之禮律。故仁義務於理僞，非養真之要術；廉讓生於爭奪，非自然之所出也。由是言之，則鳥不毁以求馴，獸不群而求畜，則人之真性，無爲正當，自然躭此禮學矣。論又云：嘉肴珍膳，雖所未嘗，嘗必美之，適於口也。處在闇室，睹烝燭之光，不教而悦，得於心。况以長夜之冥，得照太陽，情變鬱陶，而發其蒙。雖事以末來，情以本應，則無損於自然好學。難曰：夫口之於甘苦，身之於痛癢，感物而動，應事而作，不須學而後能，不待借而後有，此必然之理，吾所不易也。今子以必然之理，喻未必然之好學，則恐似是而非之議，學如一粟之論，於是乎在也。今子立六經以爲準，仰仁義以爲主，以規矩爲軒駕，以講誨爲哺乳。由其塗則通，乖其路則滯；遊心極視，不睹其外；終年馳騁，思不出位；聚族獻議，唯學爲貴；執書擿句，俛仰咨嗟，使服膺其言，以爲榮華。故吾子謂六經爲太陽，不學爲長夜耳。今若以堂爲丙舍，以誦諷爲鬼語，以六經爲蕪穢，以仁義爲臭腐；睹文籍則目瞧，脩揖讓則變傴，襲章服則轉筋，譚禮典則齒齲。於是兼而棄之，與萬物爲更始，則吾子雖好學不倦，猶將闕焉。則向之不學，未必爲長夜，六經未必爲太陽也。俗語曰：乞兒不辱馬醫。若遇上有無文之始，可不學而獲安，不勤而得志，則何求於六經，何欲於仁義哉？以此言之，則今之學者，豈不先計而後學？茍計而後動，則非自然之應也。子之云云，恐故得菖蒲菹耳。


嵇中散集卷第八

宅無吉凶攝生論一首〈附〉
難宅無吉凶攝生論一首


宅無吉凶攝生論一首〈附〉

夫善求壽强者，必先知災疾之所自來，然後其至可防也。禍起於此，爲防於彼，則禍無自瘳矣。世有安宅葬埋，陰陽度數，刑德之忌，是何所生乎？不見性命，不知禍福也。不見故妄求，不知故干幸。是以善執生者，見性命之所宜，知禍福之所來，故求之實而防之信。夫多飲而走，則爲澹支；數行而風，則爲癢毒；久居於濕，則要疾偏枯；好内不怠，則昏喪文房。若此之類，災之所以來，壽之所以去也。而掘基築宅，費日苦身以求之，疾生於形，而治加於土木，是疾無瘳矣。詩曰“愷悌君子，求福不回”者，匪避誹謗，而爲義然也。蓋知回匪所求福也。故壽强。專氣致柔，少私寡欲，直行情性之所宜，而合於養生之正度，求之於懷抱之内而得之矣。嘗有不知蠶者，出口動手，皆爲忌祟，不得蠶絲滋甚，爲忌祟滋多，猶自以犯之也。有教之知蠶者，其顓於桑火、寒暑、燥濕也，於是百忌自息，而利十倍。何者？先不知所以然，故忌祟之情繁；後知所以然，故求之之術正。故忌祟生於不知，使知性猶如蠶，則忌祟無所立矣。多食不消，含黄丸而筮祝譴祟，或從乞胡求福者，凡人皆所笑之。何者？以智能逹其無禍也。故忌祟舉生於不知，由知者言之，皆乞胡也。設爲三公之宅，而令愚民居之，必不爲三公可知也。夫壽夭之不可求，甚於貴賤。然則擇百年之宫，而望殤子之壽，孤逆魁岡，以速彭祖之夭，必不幾矣。或曰：愚民必不得久居公侯宅，然則果無宅也。是性命自然，不可求矣。有賊方至，不疾逃獨安，須臾遂爲所虜。然則避禍趣福，無過緣理。避賊之理，莫如速逃，則斯善矣。養生之道，莫如先知，則爲盡矣。夫避賊宜速，章章然，故中人不難睹；避禍之理，𡨋𡨋然，故明者不易見。其於理動，不可要求，一也。孔子有疾，醫曰：子居處適也，飲食藥也，有疾天也，醫焉能事？是以知命不憂，原始反終，遂知死生之説。夫時日譴祟，古之盛王無之，而季王之所好聽也。制壽宫而得夭短，求百男而無立嗣，必占不啓之陵，而陵不宿草。何者？高臺深宫，以隔寒暑，靡色厚味，以毒其精，亡之於實，而求之於虚，故性命不遂也。或曰：所問之師不工，則天下無工師矣。夫一栖之雞，一欄之羊，賓至而有死者，豈居異哉？故命有制也，知命者則不滯於俗矣。若許負之相條侯，英布之黥而後王，彭祖七百，殤子之夭，是皆性命也。若相宅質居，自東徂西而得反此，是㓕性命之宜。孔子登東山而小魯，登泰山而小天下，立高丘而觀居民，則知曰東西非禍福矣。若乃忘地道之爽塏，而立制於帷墻，則所見滋𥚹。從逹者觀之，則夫乾確然示人易矣，夫坤隤然示人簡矣。天地易簡，而懼以細苛，是更所以爲逆也。是以君子奉天明而事地察。世之工師，占成居則驗，使造新則無徴。世人多其占舊，因求其造新，是見舟之行於水，而欲推之於陸，是不明數也。夫舊斷之理，猶卜筮也。夫鑿龜數筴，可以知吉凶，然不能爲吉凶。何者？吉凶可知而不可爲也。夫先筮吉卦，而後名之無福，猶先築利宅，而後居之無報也。占舊居以譴祟則可，安新居以求福則不可，則猶卜筮之説耳。俗有裁衣種榖，皆擇日，衣者傷寒，種者失澤。凡火流寒至則授衣，時雨既降，則當下種，賊方至則當疾走。今舍實趣虚，故三患隨至。凡以忌祟治家者，求福而其極皆貧，故有“知星宿，衣不覆”之諺。古言無虚，不可不察也。

難宅無吉凶攝生論一首

夫神祗遐遠，吉凶難明，雖中人自竭，莫得其端，而易以惑道。故夫子寢答於來問，終慎神怪而不言。是以古人顯仁於物，藏用於身，知其不可，衆所共非，故隱之，彼非所明也。吾無意於庶幾，而足下師心陋見，斷然不疑，繫决如此，足以獨斷。思省來論，㫖多不通。謹因來言，以生此難。方推金木，未知所在，莫有食治。世無自理之道，法無獨善之術。茍非其人，道不虚行。禮樂政刑，經常外事，猶有所疏，况乎幽微者耶？縱欲辨明神微，祛惑起滯，立端以明所由，□斷以檢其要，乃爲□微。若但撮提群愚□□蠶種，忿而棄之，因謂無陰陽吉凶之理，得無似噎而怨粒稼，溺而責舟楫者耶？

論曰：“百年之宫，不能令殤子壽；孤逆魁岡，不能令彭祖夭。”又曰：“許負之相條侯，英布之黥而後王，皆性命也。”應曰：此爲命有所定，壽有所在。禍不可以智逃，福不可以力致。英布畏痛，卒罹刀鋸；亞夫忌餒，終有餓患。萬物萬事，凡所遭遇，無非相命也。然唐虞之世，命何同延？長平之卒，命何同短？此吾之所疑也。即如所論，雖慎若曾、顔，不得免禍；惡若桀、跖，故當昌熾。吉凶素定，不可推移，則古人何言“積善之家，必有餘慶”“履信思順，自天祐之”。必積善而後福應，信著而後祐來，猶罪之招罰，功之致賞也。茍先積而後受報，事理所得，不爲闇自遇之也。若皆謂之是相，此爲决相命於行事，定吉凶於知力，恐非本論之意，此又吾之所疑也。又云：“多食不消，必須黄丸。”茍命自當生，多食何畏而服良藥？若謂服藥是相之所一，宅豈非是一耶？若謂雖命猶當須藥自濟，何知相不須宅以自輔乎？若謂藥可論而宅不可説，恐天下或有説之者矣。既曰“壽夭不可求，甚於貴賤”，而復曰“善求壽强者，必先知災疾之所自來，然後可防也”。然則壽夭果可求耶？不可求也？既曰“彭祖七百，殤子之夭，皆性命自然”，而復曰“不知防疾，致壽去夭”“求實於虚，故性命不遂”，此爲壽夭之來，生於用身；性命之遂，得於善求。然則夭短者，何得不謂之愚？壽延者何得不謂之智？茍壽夭成於愚智，則自然之命，不可求之論，奚所措之？凡此數者，亦雅論之矛楯矣。

論曰：“專氣致柔，少私寡欲，直行情性之所宜，而合養生之正度，求之於懷抱之内而得之矣。”又曰：“善養生者，和爲盡矣。”誠哉斯言！匪謂不然，但謂全生不盡此耳。夫危邦不入，所以避亂政之害；重門擊柝，所以避狂暴之災；居必爽塏，所以遠風毒之患。凡事之在外能爲害者，此未足以盡其數也，安在守一利而可以爲盡乎？夫專靜寡欲，莫若單豹，行年七十而有童孺之色，可謂柔和之用矣。而一旦爲虎所食，豈非恃内而忽外耶？若謂豹相正當給厨，雖智不免，則寡欲何益，而云養生可得？若單豹以未盡善而致災，則輔生之道，不止於一和。茍和未足保生，則外物之爲患者，吾未知其所齊矣。

論曰：“師占成居則有驗，使造新則無徴。”請問占成居而有驗者，爲但占墻屋耶？占居者之吉凶也？若占居者而知盛衰，此自占人，非占成居也。占成居而知吉凶，此爲宅自有善惡，而居者從之，則當吉之人，受災於凶宅，妖逆無道，獲福於吉居。爾爲吉凶之致，唯宅而已，更令由人也，新便無徴耶？若吉凶故當由人，則雖成居，何得而云有驗耶？若此，果可占耶？不可占耶？果有宅耶？其無宅也？

論曰：“宅猶卜筮，可以知吉凶，而不能爲吉凶也。”應曰：“此相似而不同。”卜者，吉凶無豫，待物而應將來之地也。相宅不問居者之賢愚，唯觀己然有傳者，已成之形也。猶睹龍顔而知當貴，見縱理而知餓死，然各有由，不爲闇中也。今見其同於得吉凶，因謂相宅與卜不異，此猶見琴而謂之箜篌，非但不知琴也。縱如論宅與卜同，但能知而不能爲，則吉凶已成，雖知何益？卜與不卜，了無所在。而古人將有爲，必曰問之龜筮吉，以定所由差，此豈徒也哉？此復吾之所疑也。武王營周，則云：“考卜惟王，宅是鎬京。”周公遷邑，乃卜澗、瀍，終惟洛食。又曰：“卜其宅兆，而安厝之。”古人修之於昔如彼，足下非之於今如此，不知誰定可從？

論曰：“爲三公宅，而愚民必不爲三公，可知也。”或曰：“愚民必不得久居公侯宅，然則果無宅也？”應曰：不謂吉宅能獨成福，但謂君子既有賢才，又卜其居，復順積德，乃享元吉。猶夫良農，既懷善藝，又擇沃土，復加耘耔，乃有盈倉之報耳。今見愚民不能得福於吉居，便謂宅無善惡，何異睹種田之無十千，而謂田無壤塉耶？良田雖美，而稼不獨茂；卜宅雖吉，而功不獨成。相須之理誠然，則宅之吉凶，未可惑也。今信徴祥，則棄人理之所宜；守卜相，則絶陰陽之吉凶；持知力，則忘天道之所存。此何異識時雨之生物，因垂拱而望嘉榖乎？是故疑怪之論生，偏是之議興，所託不一，烏能相通？若夫兼而善之者，得無半非冢宅耶？

論曰：“時日譴祟，古盛王無之，季王之所好聽。”此言善矣，顧其不盡然。湯禱桑林，周公秉圭，不知是譴祟非也？“吉日惟戊，既伯既禱”，不知是時日非也？此皆足下家事，先師所立，而一朝背之。必若湯、周未爲盛王，幸更詳之，又當知二賢何如足下耶？

論曰：“賊方至，以疾走爲務；食不消，以黄丸爲先。”子徒知此爲賢於安須臾與求乞胡，而不知制賊疾於無形，事功幽而無跌也。夫救火以水，雖自多於抱薪，而不知曲突之先物矣。况乎天下微事，言所不能及，數所不能分，是以古人存而不論。神而明之，遂知來物。故能獨觀於萬化之前，收功於大順之後。百姓謂之自然，而不知所以然。若此，豈常理之所逮耶？今形象著明，有數者猶尚滯之。天地廣遠，品物多方，智之所知，未若所不知者衆也。今執辟穀之術，謂養生已備，至理已盡，馳心極觀，齊此而還，意所不及，皆謂無之。欲據所見，以定古人之所難言，得無似蟪蛄之議冰耶？欲以所識而□□□之所棄，得無似戎人問布於中國，睹麻種而不事耶？吾怯於專斷，進不敢定禍福於卜相，退不敢謂家無吉凶也。


嵇中散集卷第九

釋難宅無吉凶攝生論一首〈附〉
荅釋難宅無吉凶攝生論一首


釋難宅無吾凶攝生論一首〈附〉

易曰：“河出圖，洛出書，聖人則之。”孝經曰：“爲之宗廟，以鬼享之。”其立本有如此者。子貢稱性與天道，不可得聞，仲由問神，而夫子不答，其抑末有如彼者。是何也？兹所謂明有禮樂，幽有鬼神，人謀鬼謀，以成天下之亹亹也。是以墨翟著明鬼之篇，董無心設難墨之説，二賢之言，俱不免於殊途而兩惑。是何也？夫甚有之則愚，甚無之則誕。故二子者，皆偏辭也。子之言神，將爲彼耶？唯吾亦不敢明也。夫私神立則公神廢，邪忌設則正忌喪，宅墓占則家道苦，背向繁則妖心興。子之言神，其爲此乎？則唯吾之所疾爭也。茍大獲其類，不患微細。是以見瓶水而知天下之寒，察旋機而得日月之動。足下細蠶種之説，因忽而不察，是噎溺未知所在，亦莫辨有舟稼也。夫命者，所禀之分也；信順者，成命之理也。故曰：“君子修身以俟命”“知命者不立於巖墻之下”。何者？是天遂之寶也。猶食非命，而命必胥食，故然矣。若吾論曰：“居怠行逆，不能令彭祖夭。”則足下舉信順之難是也。論之所説，信順既修，則宅葬無貴，故譬之壽宫，無益殤子耳。足下不云殤子以宅延，彭祖亦以宅壽，壽夭之説，使之灼然。若信順之遂期，怠逆之夭性，而徒曰天下或有能説之者，子而不言，誰與能之？夫多食傷性，良藥已病，相之所一也。誣彼實此，非所以相證也。夫壽夭不可求之宅而得之和，故論有不知之。□足下忘於意而責於文，抑不本矣。難曰：唐虞之世，命何同延？長平之卒，命何同短？今論命者，當辨有無，無疑衆寡也。茍一人有命，千萬皆一也。若使此不得係命，將係宅耶？則唐虞之世，宅何同吉？長平之卒，居何同凶？亦復吾之所疑也。難曰：事之在外而能爲害者，不以數盡，單豹恃内而有虎。按足下之言，是豹忘所宜懼，與懼所宜忘。故張毅修表，亦有内熱之禍。雖内外不同，鈞其非和，一曙失之，終身弗復，是亦虎隨其後矣。夫謹於邪者慢於正，詳於宅者略於和，□以爲先亦非齊於所稱也。今足下廣之望之久矣。元亨利貞，卜之吉繇；隆準龍顔，公侯之相者，以其數所遇，而形自然，不可爲也。使準顔可假，則無相；繇吉可爲，則無卜矣。今設爲吉宅而幸福報，譬之無以異假顔準而望公侯也。是以子陽鏤掌，巨君運魁，咸無益於敗亡。故吾以無故而居者可占，何惑象數之理也？設吉而後居者不可，則何假爲之説也？然則非宅制人，人實徴宅耶？其無宅也，似未思其本耳。獵夫從林，其所遇者，或禽或虎。遇禽所吉，遇虎所凶。而虎也，善卜可以知之耳。是故知吉凶，非爲吉凶也。故其稱曰：無遠近幽深，遂知來物。不曰“遂爲來物”矣。然亦卜之盡，蓋理所以成相命者也。至乎卜世與年，則無益於周錄矣。若地之吉凶，有虎禽之類，然此地茍惡，則當所往皆凶，不得以西東有異，背向不同，宫姓無害，商則爲災，福德則吉至，刑禍則凶來也。故詩云：“築室百堵，西南其户。”古之營居，宗廟爲先，廐庫次之，居室爲後，緣人理以從事。以此議之，即知無太歲刑德也。若修古無違，亦宜吾論。如無所□不知，誰從？難曰：不謂吉宅能獨成福，猶夫良農，既懷善藝，又擇沃土，復加耘耔，乃有盈倉之報。此言當哉！誠三者能修，則農事畢矣。若或盡以邪用，求之於虚，則宋人所謂予助苖長，敗農之道也。今以冡宅喻此，宜何比耶？爲樹藝乎？爲耘耔也？若三者有比，則請事後説；若其無徴，則愈見其誣矣。今卜相有徴如彼，冡宅無驗如此，非所以相半也。按書，周公有請命之事，仲尼非子路之禱。今鈞聖而鈞疾，何是非不同也？故知臣子之心，盡斯心而已。所謂禮爲情皃者，故於臣弟，則周公請命；親其身，則尼父不禱。足下圖宅，將爲禮也？其爲實也？爲禮則事異於古，爲實則未聞顯理。如是未得，吾所以爲遺，而足下失所願矣。至於時日，先王所以誡不怠而勸徒事耳。俗之時日，順妖忌而逆事理，時名雖同，其用適反。以三賢校君，愈見其合，未知所異也。難曰：智之所知，未若所不知者衆，此較通世之常滯也。然智所不知，不可以妄求；智所能知，惡其以學哉？故古之君子，修□擇術成，性存存，自盡焉而已矣。今據足下所言，在所知耶，則可辨也；所不知耶，則妄求也。二者宜有一於此矣。夫小知不及大知，故乃反於有。無爲有者，亦蟪蛄矣。子尤吾之驗於所齊，吾亦懼子遊非其域，儻有忘歸之累也。

答釋難宅無吉凶攝生論

夫先王垂訓，開端中人，言之所樹，賢愚不違；事之所由，古今不忒，所以致教也。若玄機神妙，不言之化，自非至精，孰能與之？故善求者，觀物於微，觸類而長，不以己爲度也。按如所論，甚有則愚，甚無則誕。今使小有，便得不愚耶？了無，乃得離之也？若小有則不愚，吾未知小有其限所止也。若了無乃得離之，則甚無者，無爲謂之誕也。又曰：“私神立則公神廢。”然則惡夫私之害公，邪之傷正，不爲無神也。向墨子立公神之情狀，不甚有之説，使董生託正忌之塗，執不甚無之言，二賢雅趣，可得合而一，兩無不失耶？今之所辨，欲求實有實無，以明自然不詭，持論有工拙，議教有精粗也。尋雅論之指，謂河洛不誠，借助鬼神，故爲之宗廟，以神其本；不答子貢，以求其然。則足下得不爲託心無鬼，□齊契於董生耶？而復顯古人之言，懼無鬼之弊，皃與情乖，立從公廢私之論，欲彌縫兩端，使不愚不誕，兩機董、墨，謂其中央，可得而居。恐辭辨雖巧，難可俱通，又非所望於覈論也。故吾謂古人合德天地，動應自然，經世所立，莫不有徴。豈匿設宗廟以期後嗣，空借鬼神以誷將來耶？足下將謂吾與墨不殊，今不辭同有鬼，但不偏守一區，明所當然，使人鬼同謀，幽明並濟，亦所以求衷，所以爲異耳。論曰：“鈞疾而禱不同，故於臣弟，則周公請命；親其身，則尼父不禱。所謂禮爲情皃者也。”難曰：若於臣子，則宜修情皃，未聞舜、禹有請君父也。若於身則否，未聞武王閼禱之命也。湯禱桑林，復爲君父耶？推此而言，宜以禱爲益，則湯、周用之；禱無所行，則孔子不請。此其殊塗同歸，隨時之義也。又曰：“時日，先王所以誡不怠而勸從事。”足下前論云：“時日非盛王所有”，故吾問惟戊之事。今不答惟戊果是非，而曰所誡勸，此復兩許之言也。縱令惟戊盡於誡勸，尋論按名，當言有日耶？無日耶？又曰：“俗之時日，順妖忌而逆事理。”按此言以惡夫妖逆，故去之，未爲盛王了無日也。夫時日用於盛世，而來代襲以妖惑，猶先王制雅樂，而季世繼以淫哇也。今憤妖忌，因欲去日，何異惡鄭衛而㓕韶武耶？不思其本，見其所弊，輒疾而欲除，得不爲遇噎溺而遷怒耶？足下既已善卜矣，乾坤有六子，支幹有剛柔，統以陰陽，錯以五行，故吉凶可得，而時日是其所由，故古人順之焉。有善其流而惡其源者？吾未知其可也。至於河洛宗廟，則謂匿而不信；類禡祈禱，則謂僞而無實；時日剛柔，則謂假以爲勸。此聖人專造虚詐，以欺天下，匹夫之諒，且猶耻之，今議古人，得無不可乃爾也。凡此數事，猶陷於誣妄，冢宅之見伐，不亦宜乎？前論曰：若許負之相條侯，英布之黥而後王，一欄之羊，賓至而有死者，性命之自然也。今論曰：隆準龍顔，公侯之相，不可假求，此爲相命，自有一定。相所當成，人不能壞；相所當敗，智不能救。陷常生於衆險，雖可懼而無患；抑當貴於厮養，雖辱賤而必貴。薄姬之困而後昌，皆不可爲，不可求，而闇自遇之。全相之論，必當若此，乃一途得通，本論不滯耳。吾適以信順爲難，則便曰“信順者，成命之理”。必若所言，命以信順成，亦以不信順敗矣。若命之成敗，取足於信順，故是吾前難壽夭，成於愚智耳，安得有性命自然也？若信順果成相命，請問亞夫由幾惡而得餓，英布修何德以致王，生羊積幾善以獲存，死者負何罪以逢災耶？既持相命，復惜信順，欲飾二論，使得並通，恐似矛楯，無俱立之勢，非辯言所能兩濟也。

論曰：“論相命當辨有無，無疑衆寡。”茍一人有命，則長平皆一矣。又曰：“知命者不立巖墻之下。”吾謂知命者當無所不順，乃畏巖墻；知命有在，立之何懼？若巖墻果能爲害，不擇命之長短，則知與不知，立之有禍，避之無患也。則何知白起非長平之巖墻，而云“千萬皆命，無疑衆寡”耶？若謂長平雖同於巖墻，故是相命宜值之，則命所當至，期於必然，不立之誡，何所施耶？若此果有相也，此復吾之所疑也。又曰：“長平不得係於命，將係宅耶？則唐虞之世，宅何同吉？”本疑前論無非相命，故借長平之異同，以難相命之必然。廣求異端，以明事理，豈必吉宅以質之耶？又前論已明吉宅之不獨行，今空抑此言，欲以誰難？又曰：“長平之卒，宅何同凶？”茍大同足嫌，足下愚於吾也。適至守相，便言“千萬皆一”，校以至理，負情之對，於是乎見。既虚立吉宅，□而無獲，欲救相命，而情以難顯，故□如此，可謂善戰矣。

論曰：“卜之盡，蓋理所以成相命者也。”此復吾所疑矣。前論以相命爲主，而尋益以信順，此一離婁也。今復以卜成之，成命之具三，而猶不知相命竟須幾箇爲足也。若唯信順，於理尚少，何以謂“成命之理”耶？若是相濟，則卜何所補？於卜復曰“成命”耶？請問卜之成命，使單豹行卜，知將有虎災，則隱居深宫，嚴備自衛。若虎猶及之，爲卜無所益也，何云成相耶？若謂豹卜而得脱，本無厄虎相也，卜爲妄語矣。若謂凡有命，皆當由卜乃成，則世有終身不卜者，皆失相夭命耶？若謂卜亦相也，然則卜是相中一物也，安得云以成相耶？若此不知卜筮，故當與相命通相成爲，不當各自行也。

論曰：無故而居可占，猶龍顔可相也。設爲吉宅而後居，以幸福報，無異假顔準而望公侯也。然則“人實徴宅，非宅制人”也。按如所言，無故而居可占者，必謂當吉人之瞑目而前，推遇任命，以闇營宅，自然遇吉也。然則豈獨吉人，凡有命者，皆可以闇動而自得正是前論命自然不可增减者也。驟以可爲之信順卜筮，成不可增减之命矣。奚獨禁可爲之宅，不盡相命，唯有闇作，乃是真宅耶？若瞑目可以得相，開目亦無所加也。智者愈當職之。周公營居，何故躊躇於澗瀍，問龜筮而食洛耶？若龜筮果有助於爲宅，則知闇作可有不盡善之理矣。茍闇作有不盡，則不闇豈非求之術耶？若必謂龜筮不能盡相於闇往，想亦不失相於考卜也。則卜與不卜，爲與不爲，皆期於自得。自得茍全，則善占者所遇當識，何得無故則能知，有故則不知也？然貞宅之異假顔，貴夫無故識之。貞宅之與“設爲”，其形不同，以功成俱是吉宅也。但無故爲貞宅授吉於闇遇，設爲减福於用知爾。然則吉凶之形，果自有理，可以爲故而得，故前論有占成之驗也。然則占成之形，何以言之？必遂遠近得宜，堂廉有制，坦然殊觀，可得而别。利人以福，故謂之吉；害人以禍，故謂之凶。但公侯之相，闇與吉會爾。然則宅與性命，雖各一物，猶農夫良田，合而成功也。設公侯遷後，方樂其吉而往居之吉宅，豈選能而後納，擇善而後福哉？茍宅無情於擇賢，不惜吉於設爲，則屋不辭人，田不讓耕，其所以爲吉凶薄厚，何得不均？前吉者不求而遇，後聞吉而往，同於居吉宅而有求與不求矣，何言誕而不可爲也？由是言之，非從人而徴，宅亦成人，明矣。若挾顔狀，則英布黥相，不减其貴；隆準見劓，不减公侯之標。是知顔準是公侯之摽識，非所以爲公侯質也。故標識者，非公侯質也。吉名宅宇與吉者，宅實也。無吉徴而自宅，以徴假見難可也。若以非質之標識，難有徴之吉宅，此吾所不敢許也。子陽無質而鏤其掌，即知當字長耳。巨君篡宅而運其魁，即偏恃之禍，非所以爲難也。至公侯之命，禀之自然，不可陶易。宅是外物，方圓由人，有可□之理，猶西施之潔不可爲，而西施之服可爲也。黼黻芳華，所以助□吉宅□家所以成相，故世無人方，而有卜宅，是以知人宅不可相喻也。安得以不可作之人，絶可作之宅耶？至刑德皆同此一家，非本論占成居而得吉凶者也。且先了此，乃議其餘。

論曰：“獵夫從林，所遇或禽或虎，虎凶禽吉，卜者筮而知之，非能爲，安知所言地之善惡，猶禽吉虎凶。”獵夫先筮，故擇而從禽，如擇居，故避凶而從吉。吉地雖不爲，而可擇處，猶禽虎雖不可變，而可擇從。茍卜筮所以成相，虎可卜而地可擇，何爲半信而半不信耶？又云：“地之吉凶，有若禽虎，不得宫姓則無害，商則爲災也。”案此爲怪所不解，而以爲難，似未察宫商之理也。雖此理之吉，而或長於養宫，短於毓商，猶良田雖美，而稼有所宜。何以言之？人姓有五音，五行有相生，故同姓不昏，惡不殖也。人誠有之，地亦宜然。故古人仰準陰陽，俯協剛柔，中識性理，使三才相善，同會於大通，所以窮理而盡物宜也。夫“同聲相應，同氣相求”，自然之分也。音不和則比絃不動，聲同則雖遠相應。此事雖著，而猶莫或識。茍有五音各有宜，土氣有相生，則人宅猶禽虎之類，豈可見宫商之不同，而謂之地無吉凶也？

論曰：“天下或有能説之者，子而不言，誰與能之？”難曰：足下前論以云有能占成居者，此即能説之矣。故吾曰“天下當有能者”。今不求之於前論，而復責吾難之於能言，亦當知冡宅有吉凶也。又曰：藥之已病爲一也，實而宅之吉凶爲一也誣，旣曰成居可占，而復曰耶？藥之已病，其驗又見，故君子信之；宅之吉凶，其報賒遥，故君子疑之。今若以交賒爲虚，則恐所以求物之地鮮矣。吾見溝澮不疑江海之大，睹丘陵則知有泰山之高也。若守藥則棄宅，見交則非賒，是海人所以終身無山，山客曰無大魚也。

論曰：“智之所知，未若所不知，不可妄論也。”難曰：智所不知，相必亦未知也。今暗許便多於所知者，何耶？必生於本謂之無，而强以驗有也。强有之驗，將不盈於數矣，而并所成驗者，謂之多於所知耳。茍知然果有未還之理，不因見求隱，尋論究緒，由□□而得卯未。夫尋端之理，猶獵師以得禽也。縱使尋迹時有無獲，然得禽曷嘗不由之哉？今吉凶不先定，則謂不可求，何異□獸不期則不敢訊，舉氣□足，坐守無根也？由此而言，探頤索隱，何謂爲妄？


嵇中散集卷第十

太師箴
家誡


太師箴

浩浩太素，陽曜陰凝。二儀陶化，人倫肇興。厥初冥昧，不慮不營。欲以物開，患以事成。犯機觸害，智不救生。宗長歸仁，自然之情。故君道自然，必託賢明。茫茫在昔，罔或不寧。赫胥既徃，紹以皇羲。默靜無文，大朴未虧。萬物熙熙，不夭不離。爰及唐虞，猶篤其緒。體資易簡，應天順矩。絺褐其裳，土木其宇。物或失性，懼若在予。疇咨熙載，終禪舜禹。夫統之者勞，仰之者逸。至人重身，棄而不恤。故子州稱疚，石户乘桴。許由鞠躬，辭長九州。先王仁愛，愍世憂時，哀萬物之將頺，然後莅之。下逮德衰，大道沉淪。智惠日用，漸私其親。懼物乖離，擘□□仁。利巧愈競，繁禮屢陳。刑教爭施，天性喪真。季世陵遲，繼體承資。憑尊恃勢，不友不師。宰割天下，以奉其私。故君位益侈，臣路生心。竭智謀國，不吝灰沉。賞罰雖存，莫勸莫禁。若乃驕盈肆志，阻兵擅權，矜威縱虐，禍蒙丘山。刑本懲暴，今以脅賢。昔爲天下，今爲一身。下疾其上，君猜其臣，喪亂弘多，國乃隕顛。故殷辛不道，首綴素旗。周朝敗度，彘人是謀。楚靈極暴，乾溪潰叛。晉厲殘虐，欒書作難。主父棄禮，鷇胎不宰。秦皇荼毒，禍流四海。是以亡國繼踵，古今相承，醜彼權滅，而襲其亡徴。初安若山，後敗如崩，臨刃振鋒，悔何所增。故居帝王者，無曰我尊，慢爾德音。無曰我强，肆于驕淫。棄彼佞倖，納此遌顔。諛言順耳，染德生患。悠悠庶類，我控我告。唯賢是授，何必親戚。順乃造好，民實胥效。治亂之原，豈無昌教？穆穆天子，思問其愆。虚心導人，允求讜言。師臣司訓，敢告在前。

家誡

人無志，非人也。但君子用心，所欲準行，自當量其善者，必擬議而後動。若志之所之，則口與心誓，守死無二，耻躬不逮，期於必濟。若心疲體解，或牽於外物，或累於内欲，不堪近患，不忍小情，則議於去就，議於去就，則二心交爭，二心交爭，則向所見役之情勝矣。或有中道而廢，或有不成一匱而敗之。以之守則不固，以之攻則怯弱，與之誓則多違，與之謀則善泄，臨樂則肆情，處逸則極意。故雖繁華熠燿，無結秀之勳；終年之勤，無一旦之功，斯君子所以歎息也。若夫申胥之長吟，夷齊之全潔，展季之執信，蘇武之守節，可謂固矣。故以無心守之，安而體之，若自然也，乃是守志之盛者可耳。所居長吏，但宜敬之而已矣。不當極親密，不宜數徃，徃當有時。其衆人又不當宿留。所以然者，長吏喜問外事，或時發舉，則怨或者，謂人所説，無以自免也。若行寡言，慎備自守，則怨責之路解矣。其立身當清遠，若有煩辱，欲人之盡命，託人之請求，當謙辭□謝，其素不預此輩事，當相亮耳。若有怨急，心所不忍，可外違拒，密爲濟之。所以然者，上遠宜適之幾，中絶常人淫輩之求，下全束脩無玷之稱，此又秉志之一隅也。凡行事，先自審其可，不差於宜，宜行此事，而人欲易之，當説宜易之理，若使彼語殊佳者，勿羞折遂非也。若其理不足，而更以情求來守，人雖復云云，當堅執所守，此又秉志之一隅也。不須行小小束脩之意氣，若見窮乏而有可以賑濟者，便見義而作。若人從我，欲有所求，先自思省，若有所損廢，多於今日，所濟之義少，則當權其輕重而拒之，雖復守辱不已，猶當絶之。然大率人之告求，皆彼無我有，故來求我，此爲與之多也。自不如此，而爲輕竭，不忍面言，强副小情，未爲有志也。夫言語，君子之機，機動物應，則是非之形著矣，故不可不慎。若於意不善了，而本意欲言，則當懼有不了之失，且權忍之，後視向不言此事，無他不可，則向言或有不可，然則能不言，全得其可矣。且俗人傳吉遲，傳凶疾，又好議人之過闕，此常人之議也。坐言所言，自非高議，但是動靜消息小小異同，但當高視，不足和答也。非義不言，詳靜敬道，豈非寡悔之謂？人有相與變爭，未知得失所在，慎勿預也。且默以觀之，其非行自可見，或有小是不足是，小非不足非，至竟可不言以待之。就有人問者，猶當辭以不解，近論議亦然。若會酒坐，見人爭語，其形勢似欲轉盛，便當亟舍去之，此將鬥之兆也。坐視必見曲直，黨不能不有言，有言必是在一人，其不是者，方自謂爲直，則謂曲我者有私於彼，便怨惡之情生矣，或便獲悖辱之言。正坐視之，大見是非而爭不了，則仁而無武，於義無可，當遠之也。然都大爭訟者，小人耳，正復有是非，共濟汗漫，雖勝，可足稱哉？就不得遠，取醉爲佳。若意中偶有所諱，而彼必欲知者，若守大不已，或劫以鄙情，不可憚此小輩而爲所挽引，以盡其言。今正堅語，不知不識，方爲有志耳。自非知舊鄰比，庶㡬己下，欲請呼者，當辭以他故，勿徃也。外榮華則少欲，自非至急，終無求欲，上美也。不須作小小卑恭，當大謙裕；不須作小小廉耻，當全大讓。若臨朝讓官，臨義讓生，若孔文舉求代兄死，此忠臣烈士之節。凡人自有公私，慎勿强知。人知彼知我知之，則有忌於我。今知而不言，則便是不知矣。若見竊語私議，便舍起，勿使忌人也。或時逼迫，强與我共説，若其言邪險，則當正色以道義正之。何者？君子不容僞薄之言故也。一旦事敗，便言“某甲昔知吾事”，以宜備之深也。凡人私語，無所不有，宜預以爲意，見之而走者，何哉？或偶知其私事，與同則可，不同則彼恐事泄，思害人以滅迹也。非意所欽者，而來戲調，蚩笑人之闕者，但莫應，從小共轉至於不共，而勿大冰矜趨，以不言答之，勢不得人，行自止也。自非所監臨，相與無他，宜適有壺榼之意，束脩之好，此人道所通，不須逆也。過此以徃，自非通穆，匹帛之饋，車服之贈，當深絶之。何者？常人皆薄義而重利，今以自竭者，必有爲而作，鬻貨徼歡，施而求報，其俗人之所甘願，而君子之所大惡也。□□□□□□□又憒，不須離摟，强勸人酒，不飲自己。若人來勸己，輒當爲持之，勿誚勿逆也。見醉薰薰便止，慎不當至困醉，不能自裁也。