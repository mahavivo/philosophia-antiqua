魯齋遺書

〈元〉許衡撰

提要

臣等謹案：魯齋遺書十四卷，元許衡撰。衡有讀易私言，已著録。初，衡七世孫壻郝亞卿輯其遺文未竟，河内教諭宰廷俊繼成之。嘉靖乙酉，山隂蕭鳴鳯校刋於汴，後復有題識云：「鳴鳯方校是書，適應内翰元忠奉使過汴，謂舊本次第似有未當，乃重編如左。續得内法及大學中庸直解，俱以増入。舊本名魯齋全書，竊謂先生之書尚多散佚，未敢謂之全也，故更名遺書。」盖此本為應良所重編，而鳴鳯更名者也。首二卷為語録。第三卷為小學大義直説、大學要略、大學直解。第四卷分上下，上為中庸直解，下為讀易私言、讀文獻公揲蓍説及隂陽消長一篇。第五卷為奏疏，第六卷亦分上下，上為雜著，下為書狀，第七、第八卷為詩、樂府。附録二卷，則像、贊、誥、勑之類，及後人題識之文。其書為後人所裒輯，無所别擇，如大學中庸直解，皆課蒙之書，詞求通俗，無所發明。其編年歌括，尤不宜列之集内，一槩刋行，非衡本意。然衡平生議論宗㫖，亦頗賴此編以存。棄其蕪雜，取其精英，在讀者别擇之耳。其文章無意修詞，而自然明白醇正，諸體詩亦具有風格，尤講學家所難得也。乾隆四十六年十二月恭校上。

總纂官臣紀昀、臣陸錫熊、臣孫士毅，總校官臣陸費墀


欽定四庫全書
〈魯齋遺書卷一〉
元許衡撰

〈語錄上〉

天之低以濁者，又復清而浮；地之裂以洩者，又復凝而填；人物之歇滅蔞敗者，又復生息而繁滋。比陰陽運氣泰而通，則前日之混沌者復為之開闢矣。

天地陰陽精氣為日月星辰，日月不是有輪郭生成，只是至精之氣到處便如此光明。陰精無光，故逺近隨日所照。日月行有度數，人身血氣周流亦有度數。天地六氣運轉亦如是。到東方便是春，到南方便是夏，行到處便主一時。日行十二時亦然。萬物都隨他轉過去便不屬他。

萬物皆本於陰陽，要去一件去不得。天依地，地附天，如君臣、父子、夫婦皆然。

天有寒暑晝夜，物有生榮枯瘁，人有富貴貧賤。風雨露雷，無非教也。富貴福澤，貧賤憂戚，亦無非教也。此天地所以造化萬物，日新無敝者也。

長生長春，如何長得？春夏秋冬，寒暑代謝，天之道也。如春可長，亦不足貴矣。南北東西，是定體相對，春夏秋冬，是流行運用，却便相循環。一體一用。

人生天地間，生死常有之理，豈能逃得？却要尋箇不死，寧有是理？

凡言性者便有命，凡言命者便有性。

貧賤富貴，死生脩短、禍福，稟於氣，皆本乎天也。是一定之分，不可求也。其中有正命，有非正命者。盡其道而不立乎巖牆之下，脩身以待之。然此亦有吉凶禍福、死生脩短，來當以順受，所謂莫之致而至者，皆正命也，乃係乎天之所為也。非正命者，行險徼幸，行非禮義之事，致於禍害桎梏死者，命亦隨焉，人之自召也。

「雲從龍，風從虎，氣從志。」龍虎所在，而風雲從之；志之所在，而氣從之。

慎思。視之所見，聽之所聞，一切要箇「思」字。君子有九思，「思曰睿」是也。要思無邪，目望見山，便謂之青，可乎？惟知故能思。或問：「心中思慮多，奈何？」曰：「不知所思慮者何事，果求所當知，雖千思萬慮可也。若人欲之萌，即當斬去，在自知之耳。」人心虚靈，無稿木死灰不思之理，要當精於可思慮處。

或問：「心也，性也，天也，一理也，何如？」曰：「便是一以貫之。」又問：「理出於天，天出於理。」曰：「天即理也。有則一時有，本無先後，有是理而後有是物。譬如木生，知其誠有是理，而後成木之一物，表裏精粗無不到，如成果實相似。如水之流溢，出東西南北皆可。」體立而用行。積實于中，發見于外，則為惻隠，為羞惡，内無不實，而外自無不應。凡物之生，必得此理而後有是形，無理則無形。孟子所謂「妄人」者，無此理，何異於禽獸哉？事物必有理，未有無理之物。兩件不可離，無物則理何所寓？讀史傳事實文字，皆已徃粗迹，但其中亦有理在。聖人觀轉蓬便知造車，或觀擔夫爭道而得運筆意，亦此類也。但不可泥於迹而不知變化。雖淺近事物，亦必有形而上者，但學者能得聖神功用之妙，以觀萬事萬物之理可也。則形而下者，事為之間，皆粗迹而不可廢。

仁為四德之長，元者善之長。前人訓元為廣大，直是有理。心胷不廣大，安能愛敬，安能教思無窮，容保民無疆？仁與元俱包四德，而俱列並稱，所謂合之不渾，離之不散。仁者，性之至而愛之理也。愛者，情之發而仁之用也。公者，人之所以為仁之道也。元者，天之所以為仁之至也。仁者，人心之所固有，而私或蔽之，以陷於不仁。故仁者必克己，克己則公，公則仁，仁則愛，未至於仁，則愛不可以充體。若夫知覺，則仁之用而仁者之所兼也。元者，四德之長，故兼亨、利、貞。仁者，五常之長，故兼義、禮、智、信。此仁者所以必有知覺，不可便以知覺名仁也。

五常，性也。天命之性，性分中之所固有，君臣、父子、夫婦、長幼、朋友所行之道也。率性之道，職分之所當為，聖人以中道、公道應物而己，無我、無人、無作為，以天下才治天下事應之而己。但精微之理，聖人之能事也。〈末二句疑有誤字。〉

天運時刻不暫停，聖人明睿所照見於無形，非常人智慮所及者。

先賢言語皆格言，然亦有一時一事有為而言者，故或不可為後世法，或行之便生弊。唯聖人言語萬世無弊，雖有為而言，皆可通行而無弊。

凡為學之道，必須一言一句自求已事。如六經、語、孟中，我所未能，當勉而行之；或我所行不合於六經、語、孟中，便須改之。先務躬行，非止誦書作文而已。

聖人之心，如明鏡止水，物來不亂，物去不留。用工夫主一也，主一是持敬也。

東萊嘗云：南軒言：心在焉則謂之敬。且如方對客談論，而他有所思，雖思之善，亦不敬也。纔有間斷，便是不敬。凡事一一省察，不要逐物去了，雖在千萬人中，常知有己。此持敬大略也。日用間若不自加提䇿，則怠惰之心生焉。怠惰心生，不止於悠悠無所成，而放僻邪侈隨至矣。

耳目聞見與心之所發，各以類應，如有種焉。今日之所出者，即前日之所入也。「同聲相應，同氣相求」，未嘗少差，不可不慎也。

庸人之目，見利而不見害，見得而不見失，以縱情極欲為益己，以存心養性為桎桔，不喪德殞身而不已。惟君子為能見微而知著，遏人欲於將萌。二程以格物致知為學，朱子亦然，此所以度越諸子。大學，孔氏之遺書也，其要在此。凡行之所以不力，只為知之不真，果能真知，行之安有不力者乎？

「博學之，審問之，慎思之，明辯之」，只是要箇「知得真，然後道篤行之」一句。聖人教人只是兩字，從「學而時習」為始，便只是説「知」與「行」兩字。不惑、知命、耳順，是箇「知」字，只是精粗淺深之别耳。耳順是並無逆於心者，到此則何思何慮，不思而得也。從心不踰矩，則「不勉而中」。或問「窮理至於天下之物，必有所以然之故，與其所當然之則，所謂理也。」曰：「博學、審問、慎思、明辯，此解説箇窮字。其所以然與其所當然，此説箇理字。所以然者，是本原也；所當然者，是末流也。所以然者，是命也；所當然者，是義也。毎一事，毎一物，須有所以然與所當然。

不聽父命者，則為不孝；不聽君命者，則為不忠。其或不聽天命者，獨無責耶？」君父之命，或時在可否之間，設教者猶曰「勿逆勿怠」，況乎天命大公至正，無有不善，何苦而不受命乎？

志伊尹之所志，學顔子之所學，出則有為，處則有守。丈夫當如此。出無所為，處無所守，所志所學將何為？責得人深者，必自恕；責得己深者，必薄責於人，葢亦不暇責人也。自責以至於聖賢地面，何暇有工夫責人？見人有片善，早去倣學他。葢不見其人之可責，惟責己也。顔子有之。以衆人望人，則皆可；以聖賢望人，則無完人矣。子曰：「賜也，賢乎哉？夫我則不暇。」責己者，可以成人之善；責人者，適以長己之惡。喜、怒、哀、樂、愛惡欲，一有動於心，則氣便不平。氣既不平，則發言多失。七者之中，惟怒為難治，又偏招患難。須於盛怒時，堅忍不動，候心氣平時，審而應之，庶幾無失。

忿氣劇炎火，焚如徒自傷。觸來勿與競，事過心清涼。

天地間當大著心，不可拘於氣質，局於一己。貧賤憂戚，不可過為隕穫。貴為公相不可驕，當知有天地國家以來，多少聖賢在此位。賤為匹夫不必耻，當知古昔志士仁人，多少屈伏甘於貧賤者。無入而不自得也，何欣戚之有？

凡事物之際有兩件，有由自己的，有不由自己的。由自己的，有義在。不由自己的，有命在。歸於義命而已。世人懷智挾詐，而欲事之善，豈有此理？必盡去人偽，忠厚純一，然後可善其事。至於死生禍福，則一歸之天命而已。人謀孔臧，亦可以保天命。人能攝生，亦可以保神氣。自暴自棄，而有凶禍，皆自取之也。「巧言令色，人欲勝，天理滅矣。」人但當脩心自理，不問與他合與不合。果能自脩，天下人皆能合。若只以巧言令色求合，則其所合者可知矣。

「汲汲焉毋欲速也，循循焉毋敢惰也。」非止學問如此，日用事為之間，皆當如此，乃能有成。

禍福榮辱，死生貴賤，如寒暑晝夜相代之理。若以私意小智，妄為迎避，大不可也。

毁不可遽，譽亦不可遽；喜不可遽，怒亦不可遽。處人須要重厚，待人須要久逺，顧歳晏如何耳。一時一暫，便動摇去，從他做毁譽，後段便難收拾。

有不虞之譽，有求全之毁。不虞無故而致譽也。無實而得譽可乎？大譽則大毁至，小譽則小毁至，必然之理也。故聖賢得譽，則無所致毁。大名之下難處，在聖賢則異於是，無難處者，務實而得名故也。夫名，美器也。造物者忌多取，非忌多取，忌夫無實而得名者。

聖人是因人心固有良知良能上扶接將去。他人心本有如此意思，愛親敬兄，藹然四端，隨感而見。聖人只是與發達推擴，就他元有的本領上進將去，不是將人心上元無的强去安排與他。後世却將良知良能是斵喪了，却將人性上元無的强去安排栽接，如雕蟲小技，以此學校廢壞，壞却天下人才。及去做官，於世事人情，殊不知逺近，不知何者為天理民彛，似此民何由嚮方？如何養得成風俗？他於風化人倫，本不曾學，他家本性已自壞了，如何化得人？稱人之善，宜就迹上言；議人之失，宜就心上言。葢人之初心，本自無惡，特以利欲驅之，故失正理。其始甚微，其終至於不可救。仁人雖惡其去道之逺，然亦未嘗不愍其昏暗無知，誤至此極也。故議之必從始失之地言之，使其人聞之，足以自新而無怨，而吾之言亦自為長厚切要之言。善迹既著，即從而美之，不必更求隠微，主為一定之論。在人聞則樂於自勉，在我則為有實騐，而又無他日之弊也。善惡消長，善少惡多，則善其善而不敢攻其惡。善多惡少，然後敢攻。治病亦然。痼疾之人，且當扶護元氣為主。聖人於門弟子教養之際亦如此。

教人使人，必先使有恥，無恥則無所不為。既知恥，又須養護其知耻之心，督責之使有所畏，榮耀之使有所慕。督責榮耀，皆非所以為教也。到無所畏、不知慕時，都行不將去。

學則三代共之，皆所以明人倫也。人倫明於上，則小民親於下。舜「明於庶物，察於人倫」。後世君臣、父子、兄弟、夫婦、朋友，此五者禍亂相尋，只是人倫不明，故致如此。且如大舜處頑、嚚、傲三者之間，孜孜如此，只是人之大倫合如此，故無怨尤。愛之則喜而不忘，惡之則勞而弗怨。人只於此處明得，然後盡得人道。

事親大節目，是養體、養志、致愛、致敬。四事中，致愛、致敬尤急。所以孝只是愛親、敬親兩事耳。天子之孝，推愛敬之心以及天下，亦惟此二事，為能刑於四海，固結人心。舍此則法術矣。其效與聖人不相似。「父母在，不逺逰。」為子者，恃血氣，何所不徃？但父母思念之心宜深體，當以父母之心為心。

父子之親，君臣之義，與夫婦、長幼、朋友，亦莫不各有當然之則，此天倫也。苟無學問以明之，則違逺人道，與禽獸殆無少異。

自古及今，天下國家，惟有箇三綱五常。「君知君道，臣知臣道，則君臣各得其所矣。父知父道，子知子道，則父子各得其所矣。夫知夫道，婦知婦道，則夫婦各得其所矣。三者既正，則他事皆可為之。此或未正，則其變故有不可測知者，又奚暇他為也。」

正倫理，篤恩義，家人之道也。人之處家，在骨肉父子之間，大抵以情勝理，以恩奪義。惟剛正之人，則能不以私愛失其正理。故家人卦，大要以剛為善。

兄弟同受父母，一氣所生，骨肉之至親者也。今人不明義理，悖逆天性。生雖同胞，情同吳越；居雖同室，迹如路人。以至計分毫之利，而棄絶至恩；信妻子之言，而結為死怨，豈知兄弟之義哉？

凡取友，必須趨向正當，切磋琢磨，有益於己者。若乃邪僻卑汙，與夫柔佞不情，相誘為非者，謹勿近之。

凡在朋儕中，切戒自滿。惟虚故能受，滿則無所容。人不我告，則止於此耳，不能日益也。故一人之見，不足以兼十人。我能取之十人，是兼十人之能矣。取之不已，至于百人、千人，則在我者，可量也哉？凡求益之道，在於能受盡言。或議論經㫖有見不到，或撰文字有所未工，以至凡在己者或有未善，人能為我盡言之，我則致恭盡禮，虚心而納之。果有可從，則終身服膺而不失。其或不可從，則退而自省也。

講究經㫖，須是將正本反復誦讀，求聖人立言指意，務於經内自有所得。若反復誦讀，至於二三十遍，以至於五六十遍，求其意義不得，然後以古註證之。古經訓釋不明，未可通曉，方攷諸家解義，擇其當者，取一家之説以為定論，不可汎汎莫知所適從也。

誦經習史，須是專志，屏棄外物，非有父母師長之命，不可因他而輟。

閲子、史，必須有所折衷，六經、語、孟，乃子、史之折衷也。譬如法家之有律令格式，賞功罸罪，合於律令格式者為當，不合於律令格式者為不當。諸子百家之言，合於六經、語、孟者為是，不合於六經、語、孟者為非。以此夷考古之人而去取之，鮮有失矣。閲史必且專意於一家，其餘悉屏去。候閲一史畢，歴歴黙記，然後别取一史而閲之。如此有常，不數年，諸史可以備記。苟一史未了，又雜以他史，紛然交錯於前，則終日不能得其要領。又必讀左傳，當叅以史記，讀史記當㕘以前漢書。盖閲史全要有法，不可不知。

看史書當先看其人之大節，然後看其細行，善則效之，惡則以為戒焉，所以為吾躬行之益。徒記其事而誦其書，非所謂學也。凡立論必求事之所在，理果如何，不當馳騁文筆，如程試文字，揑合抑揚。且如論性，説孟子，却繳得荀子道性惡，又繳得楊子道善惡混，又繳出性分三品之説。如此等文字，皆文士馳騁筆端，如䇿士説客，不求真是，只要以利害惑人。若果真見是非之所在，只當主張孟子，不當説許多相繳之語。

宋文章近理者多，然得實理者亦少。世所謂「彌近理而大亂真」，宋文章多有之，讀者直須明著眼目。論古今文字曰：二程、朱子不説作文，但説明德、新民。明明德是學問中大節目。此處明得，三綱、五常、九法立，君臣父子井然有條，此文之大者。細而至於衣服、飲食、起居、洒掃應對，亦皆當於文理。今將一世精力專意於文，鋪叙轉換，極其工巧，則其於所當文者闕漏多矣。今者能文之士，道堯舜周孔曽孟之言，如出諸其口，由之以責其實，則霄壤矣。使其無意於文，由聖人之言求聖人之心，則其所得亦必有可觀者。文章之為害，害於道。優孟學孫叔敖，楚王以為真叔敖也，是寧可責以叔敖之事。文士與優孟何異？上世聖人何嘗有意於文？彼其德性聰明，聲自為律，身自為度，豈後世小人筆端所能模倣？德性中發出，不期文而自文。所謂出言有章，止在於事物之間，其節文詳備，後人極力為之，有所不及。可知無聖人之心，為聖人之事，不能也。

讀魏晉、唐以來諸人文字，其放曠不覊誠可喜，身心即時便得快活，但須思慮究竟是如何，果能終身為樂乎？果能不隳先業而澤及子孫乎？天地間人各有職分，性分之所固有者，不可自冺也。職分之所當為者，不可荒慢也。人而慢人之職，雖曰飽食暖衣，安樂終身，亦志士仁人之所不取也，故昔人謂之幸民。凡無檢束，無法度，艶麗不覊諸文字，皆不可讀，大能移人性情。聖人以義理誨人，力挽之不能回，而此等語一見之入骨髓，使人情志不可收拾。「從善如登，從惡如崩」，古語有之，可不慎乎？或論凡人為詩文，出於何而能若是？曰：出於性。詩文只是禮部韻中字，已能排得成章，葢心之明德使然也。不獨詩文，凡事排得著次第，大而君臣父子，小而鹽米細事，總謂之文。以其合宜，又謂之義。以其可以日用常行，又謂之道。文也，義也，道也，只是一般。

陽貨以不仁不智劫聖人，聖人應得甚閒暇。若他人，或以卑遜取辱，或以剛直取禍，或不能禦其勃然之勢，必不得停當。聖人則辭遜而不卑，道存而不亢。或曰：「孟子遭此如何？」曰：必露精神。

老氏言道德仁義禮智，與吾儒全别，故其為教大異，多隠伏退縮，不肯光明正大做得去。吾道大公至正，以天下公道大義行之，故其法度森然，明以示人。雖然，三代以前人忠厚篤實，必不如老氏所説。老氏衰世之書也，其流必變詐刻薄，知老氏之所長，復知老氏之所短可也。後世澆薄，不如三代篤實，或可以老氏濟之，如文帝、子房之所為是也。老氏以道德仁義皆失，然後至於禮，禮為忠信之薄而亂之首。又謂以智治國國之賊，不以智治國，國之福。孟子曰：「智之實，知斯二者弗去是也。又謂禹之行水，行其所無事，非老氏所見之智也。孟子開口便説仁義，葢不可須臾離也。道指鴻荒之世，又謂上德不德，皆所見之異，不必槩舉。

莊子好將來大見趨及義理粗淺處，徹説得不知大小，無邊際，緘縢得深密，教人窺測不著。讀此等書，便須大著眼目與看破，休教被他瞞了引了。

五帝之禪，三代之繼，皆數然也。其間有如堯、舜、有子之不肖，變也；堯、舜能通之以揖遜，而不能使己之無丹朱、商均。湯、武遇君之無道，變也；湯、武能通之以征伐，而不能使夏、商之無桀、紂。聖人遇變而通之，亦惟達於自然之數，一毫之己私無與也。」

春秋上下二百餘年，其間人材有一節一行之可稱者，固難以指而數。若夫宏碩之器，明敏之識，端實之行，正大之議論，未嘗不相望於世。今試舉其材美之著者言之：如齊之鮑叔、管仲，晉之舅犯、先軫、郤克、趙衰，宋之華元，楚之子文、蒍賈，秦之百里奚，鄭之子産，吳之季札，此數輩者，皆足以尊主而庇民，皆足以捍災而制變，皆足以繼絶世，興治平。若較之三代王佐之才，固未可同日語。若求之漢、唐全盛之際，未見出其右者。

高祖自有取天下才量，如推車子，須是自推得六七分，别人扶領二三分，雖陡峻處都行得。若全推不得，全仰别人，平地上也行不得，況陡險乎？諸功臣但輔翼之也。躡足不悟，後大害事。

方楚、漢爭雄之時，能使沛公激發天下之大機括者，誰歟？三老董公説之，以三軍素服，共誅楚之弑義帝者，順德逆德之辭，昭然與日月爭光。人心稍知義者，其從順去逆，已如此决擇矣。董公之説，又豈蕭何文墨議論之比？以子房號為軍師，帷幄之間，亦未見有此大計。當時仗義而東西，天下為之響應者，董公力也。不問利害，只求義理，孔明見得真。當時只以復漢討賊為當然，至於成敗利鈍，非臣之明所能逆覩也，歸之天而已。只得如此做，便是聖賢之心。常人則必計其成敗利害也。

民生有欲，無主乃亂。上天眷命，作之君師，必予之聰明剛斷之資，重厚包容之量，使首出庶物，表正萬邦。此葢天以至難任之，非予之可安之地而娛之也。堯舜以來，聖帝明王莫不兢兢業業，小心畏慎，日昃不暇，未明求衣，誠知天之所畀至難之任，初不可以易心處也。知其為難而以難處，則難或可易。不知為難而以易處，則他日之難有不可為者矣。孔子謂人之言曰：「為君難，為臣不易。」則其説所由來也逺矣。

為人君止於仁。天地之心，仁而已矣。

凡人之情，敬慎於憂危，惰慢於暇豫，惟聖人不如此。堯、舜只兢兢業業無已時，憂危暇豫，處之如一，一日二日萬幾，何得惰慢？程子謂慎獨可以致王道。初未然之。徐而思之，不如此不能行王道，葢功夫有間斷故也。以太宗之英明，猶於此不能如兩漢文帝、光武敬慎終身。然聖學不足以成就之，惜哉！

有家有國，所以立適嗣無所爭者，出於無為而分定故也。如走兔在野，人競逐之；積兔在市，過而不顧，此之謂分定。

臣子執威權，未有無禍者，豈惟人事，在天道亦不許。夫月，陰魄也，借日為光，與日相逺則光盛，猶臣逺於君，則聲名大，威權重。與日相近則光微，愈近愈微。臣道陰道，理當如此。大臣在君側而擅權，此危道也。古人舉善薦賢，不敢自名，欲恩澤出於君也。刑人亦然。恩威豈可使出於己？使人知恩威出於己，是生多少怨敵，其危亡可立待也。故月星皆借日以為光，及近日却失其光，此理殊可玩索。

孔子曰：「政寛則民慢，慢則紏之以猛。猛則民殘，殘則施之以寛。寛以濟猛，猛以濟寛，政是以和。」斯不易之常道也。

革人之非，不可革其事，要常先革其心。其心既革，其事有不言而自革者也。

凡天倫，如父子、兄弟、夫婦、長幼，禮應如法，不可妄意増損。簡易者略之，細密者過之，皆非也。禮者，人事之儀則，天理之節文。聖人之於儀則、節文，乃所以當然者，不可易也。

禮只是箇敬之節文，不可令人後來有悔心，亦不可使己有悔心。故曰：「己辭者猶可受，已與者不可奪。」饋獻亦然。

聖人感人心，天下和平。聖人和順積於中，發之為禮樂，禮樂之本在是。古人所以作樂，寓情性風化於其中，非為鐘鼓之鏗鍧也。小雅盡廢，四夷交侵，禮壞樂崩，不能固結人心。人心無所係屬，元氣虚損，邪氣乘之以入。三百篇，古樂章也，與後世樂章大異，尤足見古人敦本業，厚人倫，念念在是，未嘗流于邪僻也。傷人倫之廢，哀刑政之苛，禮樂廢故也。

先王設學校，養育人材，以濟天下之用。及其弊也，科目之法愈嚴密，而士之進於此者愈巧，以至編摩字様，期於必中。上之人不以人材待天下之士，下之人應此者，亦豈仁人君子之用心也哉？雖得之，何益於用？上下相待，其弊如此，欲使生靈蒙福，其可得乎？先王設學校，後世亦設學校，但不知先王何為而設也。上所以教人，人所以為學，皆本於天理民彛，無他教也，無異學也。學則三代共之，皆所以明人倫也。司徒之職，教以人倫而己。凡不本於人倫，皆非所以為教。樹之君以立政，謹此教也；作之師以立教，教以此也。先王皆本于人心之所固有，不强以其所無有，故人易從而風俗美，非後世所謂學、所謂教也。文公小學、四書，次第本末甚備。有王者起，必須取法，

任用人材，興作事功，自己巳有一定之見，然不可獨用己意，則排沮者必多，吾事敗矣。稽于衆，取諸人以為善，然後可。堯之禪舜也，以聖人見聖人，不待三載之久而後知也，當一見便知之。然而不敢以己之見，便以天位付之，必也賓於四門，納於大麓，厯試諸艱，使天下之人共知之，四嶽十二牧共推之，若不出于堯之意也。然後居天位，理天職，人無間言，後世稱聖。後之任用人材、立事功者，皆獨出己意。憲宗淮蔡功成，而裴中立不得安于朝矣，况大于此者乎？

天下之務，固不勝其繁也，然其大要在用人立法而己。古人謂「得士者昌，自用則小」，意正如此。夫賢者識治之體，知事之要，與庸人相懸隔，葢十百而千萬也。布之周行，百職具舉，然人之賢否，未能灼知其詳，固不敢用。或已知其孰為君子，孰為小人，復畏首畏尾，患得患失，坐視其弊而不能進退之，徒曰知人而己。

生民休戚，係於用人之當否。用得其人，則民賴其利，用失其人，則民被其害。自古論治道者，必以用人為先務。用既得人，則其所謂善政者，始可得而行之。以善人行善政，其於為治也何有？

大聖大賢，本末具舉，極其規模之大，盡其節目之詳，克勤小物，而後盡於大事。降此一等，亦豪傑之士。然舉其大則遺其細，盡其小則昏於大。材具稍大，便不謹細行，所以有「材大便踈」之語。謹於細小者，多不識大體，不能謀大事。用人者宜知之。後世功名之士，到禮樂制度，便進不去。葢到此稍細密，亦精力有所不及，故須别用一般人物。傳記中人材，傑然可觀，以道理觀之，只是偏才。聖人則圓融渾全，百理皆具。古今人材，多是血氣用事，故多偏。聖人純是德性用事，只明明德，便自能渾成不偏。恐害己者，必思所以害人也。豈知利人則未有不利于己者也。至于推勘公事，已得大情，適當其法，不旁求深入，是亦利人之一端也。彼俗吏不達此理，專以出罪為心，謂之陰德。予曰不然。履正奉公，嫉惡舉善，人臣之道也。有違于此，則惡者當害之而反利之，善者當利之而反害之。顯不能逃於刑賞，幽不能欺於神明，顧陰德何有焉？

每臨事，且勿令人見喜。既令人見喜，必是偏於一處，隨後便有弊。葢喜悦非久長之理，既不令人喜，亦不令人怒，便是得中。

地力之生物有大數，人力之成物有大限。取之有度，用之有節，則常足。取之無度，用之無節，則常不足。生物之豐歉由天，用物之多少由人。天地間為人為物，皆有分限。分限之外，不可過求，亦不得過用。暴殄天物，得罪於天。

或問天變。曰：胡氏一説好。如父母嗔怒，或是子婦有所觸瀆而怒，亦有父母别生憂惱時，為子者皆當恐懼脩省。此言殊有理。天變常有無應時，此何理也？

天下事常是兩件相勝負，從古至今如此。大抵只是陰陽剛柔相勝。前人謂如兩人角力相抵，彼勝則此負，此勝則彼負。但勝者不能止于其分，必過其分然後止；負者必極甚然後復。各不得其分，所以相報復，到今不已。若三代盛時，分别君子小人，各安其分，所以大治，後世不及也。

魯齋遺書卷一


欽定四庫全書
〈魯齋遺書卷二〉
元許衡撰

〈語錄下〉

心之所存者理一，身之所行者分殊。

為惡者氣，為善者是性。

盡其心者，知其性也。若能明德，都總了盡心知性。靜時德性渾全要存養，動時應事接物要省察。

知其性是物格，盡其心是知至也。先知其性，然後能盡心，非盡其心而後知其性。

問：「朝聞道，夕死可矣。」曰：「聖人之道也。」

問：「一元之氣，變於四時，在人亦然。人生四變：嬰兒、少壯、老、耄、死亡。」先生曰：「此是邵先生所言。豈止人，萬物皆有四變。」

貪字有合貪，有不合貪。讀書窮理，學聖賢做底，是合貪。聲色臭味發於氣，人心也，便是人欲。仁義五常根於性，道心也，便是天理。聖人之心，如明鏡止水，物來不亂，物去不留。用功夫，主一也。主一是持敬也。

「大哉乾元，萬物資始」，是天賦以德性，虚靈不昧，人皆有之，所以物我皆得。求之即與之，所得深淺厚薄，分數在人，而其始本同，是理一也。雲行雨施，是施恩澤也，在乎理。主乎氣者是命也，不在彼來求取。與不與在乎天。天者，君命也。此説分殊也。

心統性情者也。性者心之體，情者心之用也。人於患難間，只有箇處置放下。有天之所為，有人之所為。合處置者，在乎人之所為，以有義也；合放下者，在乎天之所為，以有天命也。先盡人之道義，内省不疚，然後放下，委之於命也。

浩然之氣，所以當養者，蓋説不動心由於無疑懼，而惟浩然之氣乃是集義所生。心無愧怍，内省不疚，自無疑懼，不是强排遣。

人與天地同，是甚底同？人不過有六尺之軀，其大處同處指心也，謂心與天地一般。又曰：「天下事只有二，不是自己事，便是他人事。」學者當先己後人，成己成物是也。人將好物綾錦段子收斂入庫藏，若遇攴出來的，却是元收斂入去底好物，怎生攴出陳穀爛麥來？在人學亦然。

問：「邵康節先生詩云：欲要為男子，須要十分真，須要先了身。」曰：「十分真者，盡其本然之性，學到真實無人偽，是先了身者，大學所謂明明德是也。」問：「樂善，所以樂天也，貧賤患難不憂，所以知命也。」曰：「天賦與萬物，無不盡善。譬若父母養育幼子，少與飲食衣服，多與飲食衣服，皆是愛惜，固是嗔責教訓，使之成人，亦是無不是底父母，無有錯了的天。自古老天造化，豈有錯了處？只有人錯了。」天與富貴福澤，教人行善，天與貧賤，亦教人行善，是天降大任之説。若父母愛之，喜而不忘，父母惡之，勞而不怨，順性一於為善，此是樂天者也。樂天者，樂性中之善也。知命者，是天道流行之命，不知命無以為君子也。知有天命不敢違，雖得貧賤患難，亦不為憂，可謂以順受也。樂天便是知命，知命便能樂天，此説君子之事也。孔子五十而知天命，窮理盡性以至於命，聖人之事也。

問：「開物成務。傳云：物，凡物也。務，事也。開，明之也。成，處之也。事無大小，不能明，則何由能處？」曰：「此是聖人之事也。在大學，開物是知也，成務是行也。非但開發自己，要開發他人，只要開發得是。」問「窮神知化」。曰：「聖人之事也。在大學，窮神是知也，知化是行也。窮盡天地神妙處，行天地化育之功。」

問：「精義入神，以致用也。傳云：精義，積也；致用，施也。」曰：「精微義理，入於神妙，到致用處，是行得熟，百發百中，可以為萬世法者，當學孔子，雖學不至，亦無弊也。象數莫過於邵先生，義理莫過於程先生。

盡其心者，知其性也，知其性則知天矣。在大學所謂物格知至也，是知到十分善處也。」存其心，養其性，所以事天也。在大學所謂意誠心正是也，行到十分善處也。存謂操而不舍，養謂順而不害，事謂奉承而不違也。常存養其德性，而發為惻隠、羞惡、是非、辭讓之情，不使少有私意變遷，夫如是，乃所以事天也。或夭或壽，一聽天之所為，不敢有二心，此則盡心知性之功。至脩身以俟之，則事天以終身，此之謂立命也。

率性便是循理，循理便是率性。又曰：「聖賢以理為主，常人以氣為主。小學内明父子之親，此篇言凡為人子、為人婦，幼男與未嫁女子，皆當盡愛盡敬，不敢自專，事親之道也。天下皆以陽者為天、為君、為夫，陰者為地、為臣、為婦。陽尊而先下求於陰，天先乎地，君先乎臣，夫先乎婦者，合乎理也。其在下，陰求乎陽，止有二焉：一則為臣，在遭難中不能自保者；一則童䝉，求師發䝉者。除此皆不可言求也。」

人處貧富貴賤，如天之春夏秋冬。天行春夏，令人有春夏衣服。天行秋冬，令人准備秋冬衣服。冬裘夏葛，即其義也。天有命，人有義，雖處貧賤富貴，各行乎當為之事，即義也。只有一箇義字，都應對了，隨遇而安，便是樂天知命也。

問：「學者當學顔子，入聖人為近，有用力處，學得不錯，須是學顔子。」曰：「從自己身上用力，克己復禮是矣。」

人欲分别人之是非，須先用等秤稱盤自己。所憂處，是孔子所謂「德之不脩，學之不講，聞義不能徙，不善不能改」，是為這幾件為憂。所樂處，是孟子所謂「父母俱全，兄弟無故，仰不愧於天，俯不怍於人，得天下英才而教育之，而王天下不與存焉」，是為這幾件為樂。如此得同，然後能辯人之是非也。常人雖有父母昆弟俱存，不似如此樂。自己差謬處極多，怎辯得他人是非？

問：「常人求進，務要在人之上。」先生曰：「清者宜在上，濁者宜在下。豈不見水清在上，水濁在下？雖撓之不分清濁，不多時必又清者在上，濁在下。更有易見者：天清在上，地濁在下。」

「合虚與氣，有性之名。虚是本然之性，氣是氣稟之性。」又曰：「仁、義、禮、智、信是明德，人皆有之，是本然之性，求之在我者也，理一是也。

貧富、貴賤、死生、脩短、禍福稟於氣，是氣稟之命，一定而不可易者也，分殊是也。」又曰：「性者，即形而上者，謂之道，理一是也；氣者，即形而下者，謂之器，分殊是也。」

「禍福、死生、脩短，雖有一定之分，然其中有正命，有非正命。正命者，盡其道而不立乎巖牆之下，脩身以俟之，乃天之所命，非人所為。非正命者，行險儌幸，桎梏而死，乃人所自取，非天所命也。

人稟天命之性為明德，本體虚靈不昧，具衆理而應萬事，與堯舜神明為一。但衆人多為氣稟所拘，物欲所蔽，本性不得常存。或發出一件善念，便有被氣稟物欲之私昏蔽了。故臨事對人，旋安排把捉；未臨事之前與無人獨處，却便放肆為惡。故中庸教人存養省察，葢不睹不聞之時，戒慎恐懼以存之，所以存天理之本然，而不使之須臾離道。此所謂致中也，存養之事也。人所不知而己，所獨知者，一念方動之時也。一念方動，非善即惡。惡是氣稟人欲，即遏之不使滋長；善是性中本然之理，即執之不使變遷。如此，則應物無少差謬。此所謂致和也，省察之事也。」

問：「克己復禮，此一句有似閑邪存誠？」先生曰：「也似。為人臣者，常存心於君，以君心為心，承順不忘，願國家之事都得成就，即是至公心，可謂仁也。於自己為臣之分，各有所當職，常保守其分，不教虧失，可謂義也。」為人子者，常存心於父，以父心為心，願一家之事都得成就，即是公心，可謂仁也。於自己為子之分，各有所當職，常保守其分，不致虧失，可謂義也。仁義之心不存，非臣子之道也。或曰：「此即是心之所存者理一，身之所行者分殊否？」先生曰：「便是。仁者以天地萬物為一體，都知得痛癢，方是仁也。格物是知底頭，誠意是行底頭。」又曰：「醉者不是本性，是亂性。」

問「一心可以宰萬物，一理可以統萬事」。先生曰：「是説一以貫之。」

問「推己及人，恕也；以己及人，仁也」。曰：「推字譬之身上有些痛，從上至下，遍身尋覓掜著，所謂推己，猶自用工夫。仁者便知身上痛癢處，不須尋覓。」

問「不遷怒」。曰：「是聖人境界之事也，如何便到得？且自忿思難為始。」

問「膽欲大而心欲小，智欲圓而行欲方」。曰：「膽欲大者，勇於義也。心欲小者，事事謹慎也。智欲圓者，知者樂水，如水之周流無凝滯。齊人歸女樂，膰肉不至，孔子行，見幾而作是也。行欲方者，如君止於仁，臣止於敬，父止於慈，子止於孝，各得其所止之道。」

天下皆有對，惟一理無對。一理，太極也。堯、舜君天下，所命也。德為聖人，所性也。故曰：

「故大德者必受命。」受命，天也；賢不肖，人也。然賢可學，而命不可必。

思慮未萌，鬼神莫測。鬼神無形，而思慮尤無形。

毎事須要成。人之事，在己者，雖不得可也。今人只是成己，雖稍知自克，終不能克也。只要成己事，他人事雖壞了，不恤也。「己欲立而立人，己欲達而達人。」成己便成物，聖人所為又全别。

茅愈鋤治愈旺，不治三年則塞死。物有此理，人之心力亦然。心常思則義理出，力常運則百事可作。「天下有道，行有枝葉；天下無道，辭有枝葉。」愚謂有道則人皆脩行，無道則行實既不克，必脩飾言辭，聖人所謂巧言鮮仁者與！

前人謂得便宜事，莫得再做，得便宜處，不得再去。休説莫得再，只先一次，已是錯了。世間豈有得便宜底理？汝既多取了他人底，便是欠下他底，隨後却要還他。世間人都有合得底分限，你如何多得他便宜？萬無此理。愚鄙之人，妄意尋便宜處做，是無義，命也。又人道得便宜是落便宜，實是如此。所得便宜無幾，而於天理人心，欠闕不可勝道。天理也不容汝，人心也放你不過。外面事不停當，反而求之，此心歉然，於義理所欠多矣，如何得安？稍能自思自反者，此理不難見也。其反報甚速，大可畏也，可為愛便宜者之戒。

「苟志於仁矣，無惡也。」志於仁，則事有本，故能立。人而不仁，如禮樂何？禮樂無所措矣。無本不立。

臨卦大象：「君子以教思無窮，容保民無疆。」教之使知道理，容養保䕶，使之安樂。父母之於子，不過是矣。

詩云：「愷悌君子，民之父母。」以此臨民，其有不安者乎？

愛之能勿勞乎？忠焉能勿誨乎？忠與愛當如此乃可。世間只兩事，知與行而已。誨之使知，勞之使行，其忠愛無窮焉。愛焉而勿勞，則驕，易流於惡；忠焉而勿誨則妄行，犯於過咎，反有害乎忠愛矣。為子為弟者，當知父兄所以忠愛之道。

天下人類中有出衆者，便是第一人。如碁博亦有國手，但不是大義中第一人。似此等類，何足效？

「同人于宗，吝。」「同人于野，亨。」「同人于宗」，同者幾人？則其所失者多矣，所以孤立無援。人要與天下人同，何必同宗？伯牙、子期，豈所謂同人者耶？「同人于宗」，所得葢少，或有乖異，便失所同。如孔子温、良、恭、儉、讓，與聞國政，天下翕然相從。桓魋之害，叔孫之毁，葢一二耳，不害其大同也。伊洛諸先生有同人于宗之弊。其氣類同者，則推尊標榜，無所不至；其不同者，則擯斥不能合。謂其同者皆善類，不同者皆惡人也，寧有是理？此所以百年孤立，嘗有仇敵。惜哉，聖人不如此。「出門同人，同人于野」，中間有三五箇違悖不合離棄者，不能為多助之害。當知此。堯知舜可禪矣，知之審矣，然不敢遽以天位授之者，諸人不能知之也。不能知之，遽授之，必不安，必反害舜。故歴試諸艱，使之主事而事治，使之主祭而百神享。賓于四門，四門穆穆，百揆時序，烈風雷雨弗迷。然後以大位與之，人不得而間也。使堯以言喻諸人，未必信也。示之以事，則不言自喻矣。毁人有過，譽人亦招過。衆座上譽一人，衆或不平，謂其不舉揚我之長而譽他人也。毁譽可不慎乎？伊洛諸君子以其毁同道過當，而蔑視諸人，故獲罪于人。堯之授舜以位，未嘗譽之也，以行與事示之而已矣。人有寸長，喜人稱道，可以得衆。必欲責備然後稱之，所失多矣。「無求備於一人」，孔子所以稱周公與人不求備，書贊湯之德如此。宜知毁譽之機，

天地間當大著心，不可拘於氣質，局於一己。貧賤憂戚，不可過為隕穫。貴為公相不可驕，當知有天地國家以來，多少聖賢在此位。賤為匹夫不必恥，當知古昔志士仁人，多少屈伏甘於貧賤者。無入而不自得也，何忻戚之有？

道之以政，齊之以刑，民免而無恥。金朝政如此，有貶黜之命，亦必鼓吹，不爾謂之怨上。然一旦有土崩之勢，忍於叛上而不顧也。惟先王能道之以德，齊之以禮，使人感戴無已。臣子除授，有不願者，聽其自便。宋朝政如此。其不行於臣下，似難看。然顛沛之際，不忍叛其上，守節死義不顧也。德與刑，其效如此之異，君人者當知之，無為法家之所慁也。

觀之初六曰：「童觀，小人无咎，君子吝。」先生曰：此豈大人長者所宜觀者？

小畜是隂畜陽，柔畜剛，婦畜夫，臣畜君，别於密雲而已，終不雨也，雨則反常。上九既雨既處，是合和而尚徳載，無徳不可居也。婦雖貞猶厲。「月幾望，君子征凶」，隂疑於陽，到此更進，則凶矣。垂戒甚深。到此極難處，大人君子亦不濟也。

天下事大扺只是隂陽剛柔相勝。前人謂如兩人角力相抵，彼勝則此負，此勝則彼負。但勝者不能止於其分，必過其分然後止；負者必極甚然後復。各不得其分，所以相報復，到今不已。故大易取象，如大壯則止，遯則退，此君子尚消息盈虚者也，有深意存焉。康節詩，此意思甚多。大壯時便當知止，遯時便當知退，則無過咎矣。大壯而不知止，則失其壯。遯之時不知退，則凶隂方長，與之力争必凶。且如大風暴雨，得巖龕避過可也。天怒尚可避，况人惡，何不可避？遯之時義大矣哉！氊能䕶砲，兩人相角，能避其鋒乃勝。遯之義類甚多。

孔子不通於時，只為欲尊君父。當時魯三家、晉六卿、齊田氏僣逼如此，孔子之道不能行也，故筆之於經。或曰：六卿之徒陵僣如此，後嗣如何有國享數世，何也？曰：在二氏説便别，在吾道只得言理。易曰：「小人而乗君子之器，盜斯奪之矣。上慢下暴，盜斯伐之矣。」當時禮法廢壊，上下如此，故小人乗時奪取之，君子不得也。

臨之象曰：「君子以教思無窮，容保民無疆。」君子之於小人，當知所以教導之，容保之，如父兄之於子弟。子弟雖不善，父兄詎忍棄絶之？必也教導容保之而已。只為君子不能容小人，小人便陷害君子。「教思無窮」之義大矣，教之亦多術矣。然必先容保之，乃能教之。不然，以法治小人，未有能勝者也，然亦非天道。坤「西南得朋」，隂方也。乾之道無不包，坤則止於西南而已。如君、父、夫，無不親也。臣、子、妻各有職分，便有他管不著處。在臣、子、妻地位而專擅衆務，逆道也。待遇小人，當知愛之誨之，有惻隠之心。是非之心，知之端也。只是知其是非而已，不是要揀擇出不收拾。羞惡之心，義之端也。為其可羞惡而已，亦非棄絶之也。只是以惻隠之心為主，便能教思無窮，容保無疆。

御吏接物，只是愛敬兩字工夫。人事君親亦然。無這兩箇字，羞惡、是非、辭讓皆無所措。

人要寛厚包容，却要分限嚴。分限不嚴，則事不可立，人得而侮之矣。魏公素寛厚，及至朝廷事，凜然不可犯也，所以為當世名臣。今日寛厚者易犯，威嚴者少容，於事業之際，皆有病。

説趨競，曰：「此上之人有以召之也。」上之人喜於政柄在手，能進退人，沾沾自喜，曰：我為某成就此事。己得其名，人得其利。及天下人翕然趨之，却無所措置。所以一人得進，百人生怨。政柄是造命之所，君主當專之。人或竊之，不祥莫大焉。作福作威，豈凡人所專者？景帝謂田蚡曰：「卿除吏盡未？吾亦欲除吏。」此凶道也。作福作威，凶害隨之。必不得已在此地位，一切當歸之君主。如王者用刑賞，亦曰「天討有罪，天命有德」，猶歸之天，如何竊威福之柄為己私乎？宜限以辟舉之法，不稱則罪舉主，以革趨競之弊。

易四爻近君，六四便順，九四便不順，知為臣之不可專也。九五、六四便順，六五、九四多凶，理如此也。

草木到秋，精氣展盡，裏頭縮，故風霜亦摇落之。人精神耗散，故疾病侵之。到德行虧時，便患難及之。人若德行充實，雖過禍患，不害也。禍患自外來，中間充實，無受患處，如何有害？孟子有浩然之氣，只是德行充實。裏頭縮一分，外面侵一分。福自内積，禍由外來。人當積實無虧欠。人有召禍之由，則凡物皆能為祟，難防備，

福自内出。「仁者以其所愛，及其所不愛，禍自外至。」不仁者以其所不愛，及其所愛，其理甚明，當體認。

「上天下澤，履，君子以辯上下，定民志。」伊川傳理甚詳。民志不定，天下之爭未已也。古時公卿大夫以下，位稱其德，終身居之，得其分也。位未稱德，則君舉而進之。士脩其學，學至而君求之，皆非有預於己也。農工商賈勤其事，而所享有限。故皆有定志，而天下以治。後世自庶士以至公卿，日志於尊榮；農工商賈，日趨於富侈。億兆之心，交騖於利，天下紛然，雖英明之君，有不得而理者矣。此趨競之風不可遏。其君子則志欲無厭，其小人則放僻邪侈，無不為已。嘗謂中國之俗，必土著有恒産，使安其居，樂其俗，土田種樹，父子兄弟嬉嬉於田里，不知有利慾之可趨也。民志一定，則治道可行也。孟子説王道，便説明君制民之産，使足以仰事俯育，其㫖深矣。後世之人，豈必皆無恒心以安其分限？亦上之人區處不明，有以驅之也。

論語説操存涵養處多，孟子説體騐充擴處多。或人託梯媒求進，曰：「今日用人者，只是五六等人得進用，汝在此五六等數中乎？在則得進，不在則不濟也。」其人遂止。所謂得進者，預私行賄，權勢相臨，母黨妻黨昵近効力，吾無勢以臨之，雖固託之，亦不濟也。今日豈有道義相親者乎？豈有以才德為用者乎？

世間事，一壁靜便能一壁動，俱動則困憊隨之。且如平地行不困，沙裏行便困，是如何？只為舉足時所立處不穏故也。人行事，只要一壁極靜，故動而不困。人精力要使在當用處，於不當用處用了，殊可惜也。且如人能提精力都在拳頭上，射弓時精力都在指爪上。精力所在，期于必中。苟能移此精力于所當用，則聖人賢者之地為不難也。

横渠教人以禮，使學者有所據守。程氏教人窮理居敬。然横渠之教人，亦使知禮之所以然乃可，禮豈可忽耶？制之於外，以資其内，外面文理都布擺得是，一切整暇，心身安得不泰然？若無所見，如喫木札相似，却是為禮所窘束。知與行二者當並進。

堯、舜、桀、紂皆有好惡，有用舍，有舉措。但堯、舜好忠良，所用臯、夔，所舉十六相；紂所好奸邪，所用廉來，所舉皆凶類。下及士君子與學者，所好惡趨舍亦皆然。君子小人之所以分在此。知而為之是不仁，不知而為之是不知。所以君子必務學，要知義理之所在。舉措趨向之際，可不慎乎？

禹平水土，契敷五教，稷播百穀，子孫皆有天下，天之報施如此。是皆「裁成天地之道，輔相天地之宜，以左右民」，於天有功，故天之報施如此。後世法術功利與異端之教，賊天明，亂聖法，行之者殃及其身，於子孫福澤無有也。而怪誕之士，繼踵不絶，以欺世惑衆。如武帝凡誅數人，而來者猶不止，可哀也。謬妄如此，而後世猶惑之，可哀也。士君子當以聖道為心，有補于天地生靈，斯可矣。不然，亦天地鬼神之所不與也，其受禍非不幸也。法術如申商，縱横如儀秦，兵法如孫吳，欺誕如方士，惑亂如異端，皆非所以為學也。君子慎所學。

「坎不盈，祗既平，旡咎。」言人到憂患時，如水還未流得滿，然後行過去，少間流既滿，過去不得，所以要弘毅堅重。如舜事瞽叟，只得竭力供子職，負罪引慝而已。到底豫時，是坑坎才滿，然後流得出。天下事到行不得處皆如此，寸歩也進不得，只得動心忍性以待，不敢怠躁。到見幾而作，不俟終日時，却便不得如此。浚井完廩，皆不敢稍怠，不敢少違。到不告而娶，却便自處聖人。行事皆當其可，易此則悖義傷教，不可勝言。

「頑」字最不好，頑到合忍時，却便成了大事。如舜事父母與待其弟，非堅忍負重，安得如此之久？「敏」字最好，然有不合敏處，亦多敗事。大抵百行皆用當其可，得以成事。此聖門所以汲汲要格物致知。不然，則仁慈禮讓、孝友恭黙、亡國敗家者，皆是也，可不務乎？大抵聖賢成事，只是將好惡黜陟、殺生予奪布擺得是，上下順理。桀、紂只是布擺得差了，其心亦不欲至覆宗絶祀也。「安處善，樂循理」，世間要安樂，無如此者。晦翁以此釋「富而好禮」。欲求安，欲求樂，無如此者。舍是或有可苟安者，不旋踵憂危及之矣。人能循理為善，則與天為徒，雖君父命令，亦有不必從者，葢時少有誤也。惟又理善，道豈有差誤？豈有誤人者哉？政恐信之不篤，積之不實。若能積久，物無不動，事無不行。今事有不能行者，物有不信化者，只是不曽積實。釋氏有所謂如意寶珠。「有所欲為，無不如志」，此正指德性而言。天理在是，善道亦在是。苟於此焉真積力久，其所欲為，無不如志者。「反身而誠，樂莫大焉。」毎事是實理，無一㸃人偽間雜，安得不樂？書生入大學，以工課不及人，受人薄賤。及一旦趕上人，便寛行大步，下得一盤好碁，贏了人，猶快活，况此真實道理，應事接物，一切如志，其樂為如何哉？

「反身而誠」，是氣服於理，一切順理而行，氣亦是善，豈有損於其間？「强恕而行」，是氣未服順。理當西而氣於東，必勉强按服，必順於理，然後可也。「萬物皆備於我，反身而誠，樂莫大焉。」件件事至誠惻怛做將去，其心安，其氣舒，俯仰無愧，其樂可知。此天下廣居也。

「强恕而行，求仁莫近焉。」事為之際，或逺於理，氣未得平，必勉强其氣以從於理。人之不善，未合於理，亦在容恕，未庸遽與之爭也。在事必勉强，在人必容恕。苟在事不能强於為善，在人不能容其未善，則吾之仁逺矣。故能

强恕而行，求仁莫近焉，所謂「萬物皆備於我」。試以斯二者體之，則世間何事不備於我？在君臣為義，在父子為仁，無不可者，正所謂如意寶珠也。「反身而誠」是氣與理合為一，「强恕而行」是氣與理未合，須是用力按服他，至功深力到，則與反身而誠一矣。

或謂人依道理行多不樂，故不肯收斂入來，放曠不循法度，却樂多，只於那壁去了。以故為學近理者少，而多喜於自恣，放言自適，如李太白諸詩豪皆是也。此何故？曰：「天下只問是與不是，休問樂與不樂。若分明知得這壁是，那壁不是，雖樂亦不從也。如大家有諸子，一子服田力穡，以堂搆為己任；一子荒縱，飲宴市樓。若論樂與不樂，力田之苦，誠不如市樓之樂。為其父祖者，愛力田者乎？愛荒縱者乎？」使誠知服田力穡之為樂無窮也，則於荒宴不肯一朝居矣。彼誠不知耳，苟能知之，必不如是也。所以大學要致知。

或問：「道學之目，不可如此標榜，所以多謗議。」曰：「不然。此二字庸何傷？道也，學也，天下之大事也，但問上之人好尚如何耳。賤工末技，一日崇尚，尚且掀然於天下，況聖人大公至正之道？以此為學，庸可議乎？」

紂天命未改，只得為君。一日天命改，便是獨夫。天地、陰陽、人物，都是如此，精氣行到他處，便得為君為長，到去了，却只是匹夫。人有人神所在處，不敢犯，亦猶是也。古法能按摩人血氣，使去疾病，如人能叅天地，贊化育，代天工以成天下之務。到此胷懷眼目真是大。

學仙長年一説，世所决無，决不可得。世間萬事有様子可做，只此無様子。古仙者不可見，長年者亦無有，看誰做様子？今富貴者見有様子，其所以取富貴者，又皆可學可傚倣，然終身盡智力，有不可得，况儌幸無可傚倣者乎？

張侯論為世所貴，則張禹之學過於蕭望之、韋賢輩。何晏集諸家之書，則又賢於禹。然視其所為乃爾，則聖人之道，當真知，當踐履，當求之於心，章句訓詁云乎哉！南軒意於「行」字上責得重，謂人雖能知，不能行也。程門取人，先論知見，次乃考其所為。伊川自少説話便過人，常言人專論有行，不論知見。世人喜説某人，只是説得行不得。正叔言只説得好話亦大難，好話亦豈易説？吕原明謂二公逺過衆人者，皆此類。

先儒説出體用，嘗謂孔、孟未嘗言此。及子細讀之，毎言無非有體有用者。如「忠告而善道之」，忠告，體也；善道之，用也。雖有善為説辭者，無忠告之心，則不可。雖有忠告之心，不能善道之，則犯於訐直，不能入。又如「居上不寛，為禮不敬，臨喪不哀」。寛、敬、哀，其體也。體立而後用行。無此三者，則夫所行之得失，與夫繁文末節，皆無足觀矣。如周子太極、邵子先天圖等書，皆是這箇體面。程子謂學者當以論、孟為本。論、孟既治，則六經可不治而明矣。聖人所以作經之意，必有定見，然後沛然無所疑，非後世牽合勉强所可擬也。程子於論、孟中反復致意，其㫖深矣。有本有文，有體有用，聖人之言無所偏滯，傳之萬世無弊。先儒讀書精察，見聖人立言之意，天理不可誣，聖言不可忽。非是聖人姑為一等繩墨之語約束人，天命人心，當然之理，不容已也。

「天尊地卑，乾坤定矣，貴賤位矣。」在上者必尊之，然後事可得而理。為君長敬天地、祖宗、鬼神，為百執事敬事君長，此不易之理也。舍此便逆便不順。今有人曰：「無天地鬼神，無君長父兄，尊在我而已。雖極力自尊，終必敗亡。」葢無從你自尊之理。祖宗以來，傳授到你，須有祖考神靈在上，如何得從你自尊？如三家僭越，當時自尊如此，不旋踵為家臣所制，而三桓子孫微矣。君父豈可不尊？公室豈可削弱？公室弱，則無所依以自存，其為不智甚矣。不智便不仁，便無君父，無長上。自尊便敗亡。

明道詩：「四時佳興與人同。」謂四時運行，都於興況濃處行將去。人厭寒，便思煖處行。如要長養，要收成，要閉塞，要發達，都於興況濃處行。其景色亦然。人於四時之氣，其興況亦自新。自新不窮，其意味誠可樂也。又不能私於一己，聖賢樂處如此。世俗有名利之説。子路車馬輕裘，與朋友共敝，踈於利也。顔子無伐善，無施勞，不求名也。晦翁謂施勞，如張大其功勞者。然則二子豈名利所能動者乎？道不同不相為謀，今與貪名利者游，而曰吾於名利非所好，豈能相為〈闊，〉與世踈闊矣。

先生作室，或顧役者曰：「以一人之身，而百工之所為備，其煩勞若是。」因謂「老氏貴簡靜，亦是厭繁文末節之多也。平日觀周家制度，何其細碎若是？」先生曰：「不如是。」易象恒雜而不厭，惟其雜陳於前，故無厭斁。古人簡古，亦行不得。八索九邱，亦是黄帝以來行不得底。且如老氏之清淨無欲，謂民自正，民自化，在今日視之，只自家口管不得，更説甚理天下他也立官府，有統權者，聚斂者，有設施者，其餘節目甚多，所謂清淨無欲，己自行不得。至如山林枯槁之士，亦豈能久於其所？天地二氣相推遷，故恒久到今日，隨時變易以從道也。

羊，肉之美者也，亦不能單食之，必雜以菜蔬鹽酪，乃可久食。古今恒久之道只如此，不如此皆偏滯者也。讀伊川恒卦注脚，看來亦漸無著落。凡物興盛時，是下面人捧擁，裏面人和睦相推尊，故興。今彼下面漸無人尊信，裏面人自不相信，不相推讓，此是衰謝氣象。易下卦屬内，凡物在下者皆屬内。毎興造功業者，皆由下起，由内順，此理皆然。

韓文公原鬼，雖義理未當，亦見其不惑神怪，高出諸人逺甚。世豈有所謂仙人？武帝詔書自悔，其狂悖可知也。人寄天地間，毎有生死變較大，故以為異。要之，亦常事也。一消一息，常理如此。不知命，無以為君子，

能文之士必蔽。彼將天地間文理，都於紙上布擺成文，則事物之當文者，所闕多矣。甚至於不識父子之親，愚謬不可勝道。天地間文理，物物有之，此多則彼少，自然理也。

唐宋科目甚多，詞賦一科為四六者設，經生多不能此，因設此一科。既及第，便掌誥命，入金馬玉堂，故因之相尊尚。焚香禮進士，撤幕待經生，天下翕然歸之。後來於此科取人材，多出將相，由用四六起。人於富貴尊榮，士多用心，故此科轉盛。

繫辭：「同心之言，其臭如蘭。」此言非必格言至論也，但與彼同心，則其臭便如蘭。聖莫如堯、舜、周、孔，然其言難與庸夫愚兒道，或嗤鄙戲慢，至市井俚諺，同心則必愜意入耳矣。天下之言無美惡，但此與彼相投，便其臭如蘭。道不同，則不相為謀矣。堯典一篇，只四件事：一明德，二愛民，三用人，四處變。自「稽古帝堯」至「黎民於變」，皆明德事也。自乃命羲和以下，皆敬授人時事也。授時不可緩，此愛民之至情也。先儒只説天象，非聖人定書意也。明德、愛民二事，君道之大綱也。如四時纂要，只是順時育物而已。命羲和只是如此。四岳謂胤子朱啟明，帝謂「嚚訟，可乎？又共工方鳩僝功」，帝謂「靜言庸違，象恭滔天」，此是堯知人用人處。丹朱必俊辯，共工必材幹。常人論人，所見只是俊辯材幹，便是人才。堯不如此，却只於言行上考察，言忠信，行篤敬，此聖人取人法也。楊國忠理財賦，人十日不能了，己一日了之。此其材為如何？然大悞天下處乃在此。堯以其子不肖，故求天下之賢聖，禪以天位，付以天民。此豈常人所能？而堯能之，此所以為大聖人。到事行不得處，須看道理，順天命。常人便用智力，聖人則一順天命。因霜降曰：「天道二氣，此一氣消縮，彼一氣便發達；此一氣來，彼一氣必徃，無俱徃並發之理。陰氣方長，陽便伏，又嚴霜以肅之，使陽氣必伏。

元者，善之長也，先儒訓之為大，徐思之，意味深長。葢不大則藩籬窘束，一膜之外，便為胡越，其乖隔分爭，無有已時。何者？所謂善大則天下一家，一視同仁，無所往而不為善也。」二小兒同父母兄弟也，或因小事物相惡罵，即呪其爺娘令死。不知彼父母亦我父母也。其愚如此，與世人何以異？世人只顧己便宜與否，不恤他人也。他雖死喪患難，不顧也，已安而已矣。安知所謂「大」之一字，彼得所，則已亦得所矣。

或言有一兵衆辱其尉，尉欲怒。一老胥即止之曰：「是必有故，尉當自思。」尉怒即解。凡人無故為人辱者，必我有可乘之隙也。我無釁也，人不敢易也，君子求諸己。金欲悔宋之和，遣使以必死辱高宗。高宗不動，徐拒其使曰：「聞卿北方名家，何必乃爾？」殊不動聲氣，金伏其機，使我必蹈。而高宗處之若此，其過人逺矣。

才之不可以已，或饋生雁，長鳴欲飛不能也，有志無才故也。聖人稱「才難」，不其然乎？人貴有才，

如何惡人欲害善人？只為善人疾他惡人，故致如此。聖人説不如此，故曰：「疾之已甚，亂也。」又謂「以善養人，然後能服天下。」

天地只是箇生物心，聖人只是箇愛物心，與天地心相似。百端用意，只是如此。禮樂刑政皆是也。刑法家説便不如此，便失了聖人本心，便與事物為敵，一切以法治之，無復仁恩。後世臣子謀於君，只説利害。若如此以利害相恐動，則利害不應時，都不信了。或者於上前説旱災可畏，税課害人，為害不細，後皆無損，再有便難説。後來雖因此壞了天下，也説不得。唐懿宗為諫驪山事，曰：「彼叩頭者何足信？此其騐也。」人只當言義理可與不可，當與不當。且如天道福善禍淫，有時而差，是禍福亦不足信也。顔之貧天，跖之富壽，人豈可為跖之惡，豈可以顔之貧天，喪其為善之本心乎？「哭死而哀，非為生者也。」人只得當於義理而已，利害一切不恤也。

兩剛則不能相下，兩柔則不能相濟。物理是如此，陰陽亦如此。事之初，智勇者相合相資；事既定，則相忌。到後來，勇與怯者合，智與愚者合，又兩雄難並居，久則忌。卓茂為大傅，理應如此。功臣多難全不知時也。

夫子哂子路為國以禮，其言不讓。大抵禮不是强生出來束縛人，只是天理合有底行將去。後世所謂禮，近於法，束縛禁忌，教人安行不得，非聖人所謂禮也。子路不因人情之所固有，便要硬做將去。堯、舜之治天下，因人情而已，非有所作為也。三代以後，人材多是硬做，如孔明尚不免，聖人不如此。

唯仁者宜在高位。為政必以德。「仁者心之德」，謂此理得之於心也。後世以智術文才之士君國子民，此等人豈可在君長之位？縱文章如蘇、黄，也服不得。不識字人，有德則萬人皆服，是萬人共尊者，非一藝一能服其同類者也。兩物相依附，必立一箇做樁主，動也，靜也，聖人定之以中正仁義而主靜。以靜為主。内外也，上下也，本末也，皆然，無物不相依附者。辨方正位，體國經野，是正外以正内也。今夫席不正不坐，事其大夫之賢，友其士之仁。外面檢束，使不致不正，這是從外以及内，却有由中以正外。如心正而後身脩，身脩而後家齊，此内外交相養也，亦必相輔成德，然必以心為主。

養老須酒食之精者。老人宜少食精粹，不宜多食粗糲，葢氣弱而不服糲食故也。古人於飲食必謹慎，氣體係焉，不得不謹。食不飽則氣不充，氣不充則體為之弱。古人以養老為大事。

「教」之一字為人倫生。如「本末」字為木設，「源流」字為水設，而後世皆通用之。「教」之一字，亦猶是也。學者當知教之所自，不知學之所以設，則差之豈但千里之逺哉？父在觀其志，父沒觀其行，所以觀為子也。此意大抵為父道有闕，為子者當始終敬慎，三年無改於父之道，可謂孝矣。在三年時，方以惻怛哀慕為心，不暇改也，此以仁字為主。三年喪畢，視其所闕，徐而正之，以合於義，此以義字為主。天地間事，如四時五行，各有一件為主，其他皆相輔以行。毎事須觀在何時，便當以一件為主。其作文題目亦如此。又曰：德性用事，則自然所施中節，非有安排做造。人欲用事，則當哀而不哀，當改而不改。學者但當杜絶私蔽，無害德性，則所處皆得其宜。

德行是學問中大節目，不可須叟離也。聖人言論，句句是尊德性，有一失墜，萬事隳敗。如道千乘之國，便不説制度如何，只説「敬事而信，節用而愛人，使民以時」。君子所貴乎道者三。洪範九疇，初一曰五行，次二曰敬用五事。五事便下敬字。貌言視聽思，便次五行，其次纔數七者。聖人與天道於此可見。以此知大節目與天地同流。顔淵問為仁之目，夫子告以視聽言、動而已。凡人行事，大乖忤、大和合，利害成敗，無非在於氣槩容色之間。於此少有忽焉，則禍有不可勝言者。朱子謂脩身之要，為治之本，寔在於此。或曰：論性非所急，此不知者也。「文」之一字，後世目詞章為文，殊不知天地人物，文理粲然，不可亂也。孔子稱「斯文也」，豈詞章而已矣。三代聖人立言垂訓，皆扶持斯文者也。君臣父子五教，人文之大者也。下至事物皆有文。人有事不順者曰「錯了」。既曰錯，是文理差舛故也。既文理差舛，則事不成矣。先天圖俱相對。六十四卦是三十二對，如乾坤是也。三百六十四爻是一百九十二對，如潛與亢對，見與飛對，夕惕與或躍對。夕惕是憂危，或躍是勇敢。如棟橈、棟隆，老夫、女妻、老婦、士夫，「藉用白茅」，至慎也。「過涉滅頂」，至不慎也。甘節、苦節、「不節若」，則「嗟若」與「安節」之類皆是也。世間只有一箇感應，大事小事，雖秋毫未嘗無對。人為不善，便有凶禍相對。

「德不孤，必有隣。」處事接物，只要於德性上發出，不要氣血為主。既是德性上發出，則無不善。此既善，則彼善亦應，無所往而非善，德不孤矣。一有不善於血氣上發出，則彼亦動其血氣，以不善相應，淪胥於凶禍而不悟也。未有我為善，而彼以不善報之也，感應之理如此。先生言德性用事，物欲不行，能隨時變易，以合於道。在楚漢時，便能為子房伎倆。在孝文地位，自能寒心銷志，恭儉淵黙，幾致刑措。

天賦與之德性，父母生之體髪，百骸完具，物理皆備。今而暴棄，則不肖悖天逆理為甚。今者尊長有所賜與，心敬而受之，寶而藏之。至如果肉，不敢棄核與骨，則人之所受於天地、於父母者，至貴至靈，有不可形容者，反慢而易之，不知顧惜，是何心哉？弗思爾矣。

孟子曰：「存其心，養其性，所以事天也。」又曰：「事，孰為大？事親為大。守，孰為大？守身為大。」此孝子仁人之心也。人當知所本，當知所尊敬。

或一篇文字，將前世敗而成功者説了，又將勝而輕敵以致敗亡者説，其文雄贍，讀者稱嘆，以成為敗之理信如此，不知幾千年中有此數事耳。大抵皆勝而成，敗而亡者也，湯武以來皆是也。讀者不究所以然，便以為真如此。苻堅一敗塗地，以敗而亡者皆是也。皆當究所以然之理，無為一時文章所惑。

許世子事，歐公論只是法吏斷手，非聖人意也。又論傳不可信，不然或無所據。如傳所云，聖人書之為萬世慮也，其防微杜漸，有功于世多矣。孟子謂「始作俑者，其無後乎？」慮其流弊之害世也，當求聖人意是如何。

為人君，止於仁。天地之心，仁而已矣。麟鳳為羽毛鱗介之長，中國夷狄君子小人俱要得所。隋煬遼東還，見市人尚衆而訝，此豈君人者耶？故「樂殺人者不可得志於天下」。

堯舜文武事天、事祖宗、事親，禮文嚴敬，非是聖人作為勉强，在理當如此。凡在上者清，在下者濁。天氣清明，日月星辰燦然，文理光彩，人面目清明皆萃焉，又且日日洗滌。人在萬物之上故靈明，鳥獸便汙濁，非聖人妄意欲如此整肅，天道人事當如此。大人君子自當嚴敬，豈可如小人之為䙝瀆也？

春秋大一統，在天下尊王，在國尊君，在家尊父，這三件起來便治，這三處失位便亂。在人身尊德性，德性用事便治，才性用事便亂。聖人汲汲説忠信孝悌仁義，只是為這幾處説。

説知命不是術數家言命亦非二氏福孽之命，是天之所賦，盡力行去，至於死生禍福、貧富壽夭，委之於天而已。當其可為而為，於其不可為而止，不必問今歳如何，明歳如何。假令今歳命快，或無可為之事，當如何。

魯齋遺書卷二


欽定四庫全書
〈魯齋遺書卷三〉
元許衡撰

〈小學大義〉

古者民生八歳，上自王公，下至庶人之子弟，皆令入小學，教之以洒掃、應對、進退之節，禮、樂、射、御、書、數之文。及其十有五歳，自天子之元子、衆子，公卿大夫元士之適子，與凡民之俊秀者，皆入大學，教之以窮理、正心、脩己、治人之道。此小學、大學所以分也。當其幼時，若不先習之於小學，則無以收其放心，養其德性；及其年長，若不進之於大學，則無以察夫義理，措諸事業。先之以小學者，所以立大學之基本；進之於大學者，所以收小學之成功也。三代盛時，賢才輩出，風俗醇厚，葢由盡此道也。自秦始皇焚書已後，聖人經籍不全，無由可攷古人為學之次第。班孟堅漢史雖説小學、大學規模大畧，然亦不見其間節目之詳。千有餘年，學者各以己意為學，其高者入於空虚，下者流於功利，雖苦心極力，博識多聞，要之不悖於古人者鮮矣。至唐韓文公，始引大學節目，以為為治之序。及前宋伊洛諸先生，又表章大學一篇，發明古者大學教人之法。近世新安朱文公，以孔門聖賢設教為學之遺意，參以曲禮、少儀、弟子職諸篇，緝為小學之書四卷。其綱目則有三，曰立教、明倫、敬身。立教者，明三代聖王所以教人之法也。葢人之良心，本無不善，由有生之後，氣禀所拘，物欲所蔽，私意妄作，始有不善。聖人設教，使養其良心之本善，去其私意之不善，其上者可以入聖，其次者可以為賢，又其次者不失為善人。此先王之時，所以民用和睦，上下無怨，而比屋可封也。然所謂教者，非出於先王之私意，葢天有是理，先王使順其理；天有是道，先王使行其道。因天命之自然，為人事之當然，迺所謂教也。故引中庸「天命之謂性，率性之謂道，脩道之謂教」數語為説。葢為教而不本於道，則非教也；為學而不本於道，則非學也。道者何？父子也，君臣也，夫婦也，長幼也，朋友也。此天之性也，人之道也。知此，則為師者知所以教人之道，為弟子者知所以進學之方矣。

明倫。明者，明之也。倫者，倫理也。人之賦命於天，莫不各有當然之則，如父子之有親，君臣之有義，夫婦之有别，長幼之有序，朋友之有信，乃所謂天倫也。三代聖王設為庠序學校以教天下者，無他，明此而已。葢人而不能明人之倫理，則尊卑、上下、輕重、厚薄淆亂而不可統理。其甚者，至於父不父，子不子，君不君，臣不臣，夫婦、長幼、朋友各不居其夫婦、長幼、朋友之分，豈止淆亂而不可統理？將見禍亂相尋，淪於禽獸而後已。此所以古之教者，必以明倫為教，而學者必以明倫為學。

敬身序引孔子言：「君子無不敬也，敬身為大。」身也者，親之枝也，敢不敬乎？不能敬其身，是傷其親。傷其親，是傷其本；傷其本，枝從而亡。聖人以此垂戒，則知凡為人者，不可一日離乎敬也。况人之一身，實萬事萬物之所本，於此有差，則萬事萬物亦從而差焉，豈可不敬乎？敬身之目，其則有四：心術、威儀、衣服、飲食。心術正乎内，威儀正乎外，則敬身之大體得矣。其衣服、飲食二者，所以奉身也，苟不制之以義，節之以禮，將見其所以養人者，反害於人也。分而言之，心術、威儀，脩德之事也；衣服、飲食，克己之事也。統而言之，皆敬身之要也。葢唯敬身，故於父子、君臣、夫婦、長幼、朋友之間，無施不可，此古人脩身必本於敬也。

稽古載三代時聖人賢者已行之迹，其綱目亦有三：立教、明倫、敬身。用此事迹以實前言。其外篇嘉言善行，皆載漢以來賢者所言之嘉言，所行之善行，其綱目亦各有三：立教、明倫、敬身。此外篇也。衍内篇之言以合外篇，則知外篇者，小學之支流；約外篇之言以合内篇，則知内篇者，小學之本源。合内外而兩觀之，則小學之規模節目無所不備。朱文公集小學之書，大意如此。

〈大學要略〉

大學之書，是孔夫子的言語。當時孔子為魯君不用，就魯國便去周流齊、燕、趙、宋、陳、楚、衛七國，那七國之君也不用，孔子却來魯國教三千徒弟。於内有箇徒弟喚做曽子，那箇記述孔子的言語，做成大學，的確是根脚起處。如伏羲、神農、黄帝，從有天地以來，為頭兒立這箇教人的法度，選著好人做司徒，復示以教人的緣由。伏羲在位一百六十四年，神農在位一百四十五年，黄帝在位一百年，堯在位一百單一年，舜在位五十年。後頭到夏、商、周三代，這教人的法度，漸漸的完備了。朝廷的宫裏，大城子裏，小城子裏，以至村裏，都立著這學房。上至朝廷的孩兒，下至公卿大夫毎的孩兒，百姓毎的孩兒，聰明的八歳入小學，十五入大學。

大學之道，在明明德。德是人心都有，這德性虚靈不昧。因後來風俗變化，多有昏昧了處。孔子所以説這在明明德，正是教後人改了那昏昧，都教德性明著。明德中，便知天地造化，陰與陽相為運行，中間便有五行金、木、水、火、土。陰陽是春夏、秋、冬四季。春屬木，夏屬火，秋屬金，冬屬水，四季屬土。土寄旺四季，各十八日。木是仁，火是禮，土是信，金是義，水是智。夫婦是陰陽。人受五行之氣成人，天與人的仁、義、禮、智、信。仁是温和慈愛，得天地生萬物的道理。義是决斷事物，不教過去，不教趕不上，都是合宜的道理；禮是把體面敬重為長的道理；智是分辨是非的道理；信是老實不説謊的道理。這五件雖是天與人的德性，一箇箇人都有，人人各有稟受不同。稟得清氣多的，生得精細；稟得濁氣多的，生得不精細。便如蜜蜂兒有箇頭兒，便自理㑹得那君臣的道理；大蟲豹子不喫他孩兒，便自省得那父子的道理；雁大的小的，厮隨着成行飛呵，便自省得那兄弟的道理；狗認得主人，便自省得那恩義的道理。雖是人後來多被昏濁的氣蔽得那德性不明，天生的好聰明的人出來，教與萬民做主，又做師父，教道著人，教都省得他元有的仁義禮智信，不教昧了。其間行得高了，人及不得的，做得大事，可以做聖人；行得較低處，可以做賢人。便如孔子道：「湯王去沐浴，盆上寫著：苟日新，日日新，又日新。」如人身上有塵垢，今日洗了，明日又洗，毎日洗得身上乾淨，若一日不洗呵，便塵垢生出來。恰是人心裏常常的思量呵，好公事毎日行著，不教錯了，若一日不思量呵，恐怕便行得錯了。這的是那明明德。解説那在新民呵，民是天下百姓，若不教道，多是合仁處不仁，合義處不義，合禮處不禮，合智處不智，合信處不信。眼中只要見好顔色，耳中只要聽好音樂，口中只要喫好茶飯，鼻中只要聞好香氣，只要快活，一就把那心都使得這上頭去了，不問道理合與不合，只揀他愛的便做。此等人雖有人形，便與禽獸一般了。聖人出世，自己能明明德，見這般人，教與那天與的仁義禮智信五常之德，將在前錯行了的，改過自新，這的便是新民。在止於至善，是那事最上等好處。且説朝廷跟前行呵，把心敬謹，便是為官的道理，最上等好處；爺娘跟前孝順，便是為子的道理，最上等好處；以至孩兒毎跟前慈愛，便是爺娘的道理，最上等好處；與人做伴當呵，信實不説謊，便是伴當其間的道理，最上等好處。這幾件都依著行呵，便是「止於至善」。

一件事到根前，心裏知有處置，便心定。心既定，更休動，便是靜。能心靜不亂，便是能安。能安呵，是能處置，便理㑹得那不合怕的不怕，不合喜的不喜，不合怒的不怒，不合憂的不憂，故心常在這其間，將事上心細尋思，自有得處，然後理㑹格物致知。聖人教人，今日學一件，把那一件道理窮究到是處。明日再去為一件，又恁的窮究。今日明日只管窮究將去，或看文書，評論古人是的不是的，或是眼前見的事，思量合做不合做的。這幾般一件件分揀得是呵，便是格物。這般窮究了多，咱心裏都理㑹得，久而聞天下事好的歹的，合做的不合做的，都省得了，心上明白，無些昏蔽，便是致知。誠意是那不昧自己，不謾别人，便是誠意。如臭穢之物，人見便嫌，是真箇嫌；好的顔色，人見便愛，是真箇愛。此便是誠意。雖獨自坐時，也常把心來休教縱了。小人於人不見處，甚的歹勾當不做出來，及至見人，口裏則説道俺做好公事，却不知道好人先自知他做的歹了，那肚皮裏肝和肺上事，都被高人見了。這般説謊呵，謾不過人，怎似那人誠實的心，正正當當的。

孔子道：「脩身在正心。」心是一身的主宰，心若主得正呵，身裏行得不錯了。若那心偏了呵，不合怒的便怒，不合喜的便喜，不合愛的便愛，不合怕的便怕。我若行的正，做得正呵，我又怕甚麽？怒也怒得是，喜也喜得是，憂也憂得是。比如怕呵，有幾般怕。便似做宰相的人，見朝廷行得錯了，便合諌；若朝廷怒呵，也不合怕死。若怕死，隨著朝廷行得錯了不諌呵，便是不合怕的怕。不合怕的怕，便是箇不合進的進，不合退的退一般意兒。若事上不用心，眼前見也不明白，耳中聽也不分明，口中喫也不知滋味。心既正，身自脩得。身既脩得，家便可齊。齊家又在脩身，身是一家的主。自己一身既是做得正，咱一家人大的、小的、親的、不親的，家法自然不亂了。若是自己有偏愛的，有偏嫌的，有偏怕的，有偏敬重的，有偏可憐見的，有偏小覷的，愛的不合將那歹處也愛，嫌的不合將那好處也嫌。更説比喻爺娘愛孩兒好，不知孩兒毎不是處，身上有一件偏向，便是不㑹齊家。齊得家事，便是治國的法度，治國又在齊家。凡人心既正了，身又脩得正，在一家之中，為父者慈，為子者孝。一日在朝廷為官，决忠於君。在家兄弟和睦，在外與人做伴當老實。心裏慈愛，覷著百姓，恰似覷著家裏孩兒毎一般。只要教百姓快活，便是自己快活一般。孔子道：「一家仁，一國興仁。」如堯帝、舜帝行仁，天下皆行仁。桀王、紂王不行仁德，政事暴虐，待教天下行仁，百姓毎怎生行得仁？上頭人不曽教導，下頭人怎生學得？自古好人，都㑹自己身上尋思，自己心正，便能脩身、齊家、治國、平天下都做得。有如平天下在治國，若能以禮讓治國呵，必能以禮讓治天下。比這堯帝讓位於舜，朝廷衆官皆興讓，這的是孔子道一家讓，一國興讓，天下皆這般地呵，那裏有那相爭還報的道理？在上的敬老人，在下便孝順；在上的重長上，在下的便敬長上。上頭人恤孤念寡，下頭人便可憐見那孤寡。在上者不以正禮使在下人，在下者也不肯盡心以事其上。若不以正禮使在前人，在後者也不肯盡心；若不以正禮使右邊人，左邊人也不肯盡心。

齊家、治國、平天下的道理，凡文人、武人，都要這箇道理。聖人千言萬語，不過只是説這幾件的道理。這幾件的道理，須索用自己心一件件體騐過，依著行呵，便有益。若不用心體騐，便似一場閒話也，似這般説過去了，便無益。

一件：錢穀是國家大事，生財有箇道理，作生活者多，食用者少，做造者多，使用處不過當。這般呵，財常不闕少。一件：宋宰相吕正獻公曽説：「做宰相只理㑹錢呵，不是好事。」百姓是國之本，財是百姓之心。多取斂錢財，必損著百姓，損著百姓，必損著國家。小人多收斂錢財，教君王見喜，君王不覺百姓生受，却道國家有利益；君王又道此人肯受天下怨，却不知天下怨氣只在君王處。因此上賢的君王，在事前處置得，不教生亂。

孔子道「脩身在正心」，這的是大學裏一箇好法度。能正心便能脩身，能脩身便能齊家，能齊家便能治國，能治國便能平天下。那誠意、格物、致知，都從這上頭做根脚來。大槩看來，這箇當於正心上一步一步行著去。一心正呵，一身正，一家正，一國正，這的便是平天下的體例。這般心正的人，見那好勾當便肯向前去做，見那歹勾當便不肯向前去做。如那朱晦庵，解了六經、四書諸家文字，許多生受了他，是箇正心的人，肯去做呵，做的都是那好勾當。如古時有箇栁盜跖，專一要做賊，打劫喫人的心肝，也是一箇昧心，不是那正心的人，都做得歹了，教後人道不好。將那顔回來比呵，便見得栁盜跖歹，顔回好。顔回是能正心的人，盜跖是不能正心的人。若是正心呵，恐怕身上有些兒不是處，一日家三遍思量，不教有些兒不到處，都教做得正正當當地好，似這般便能齊家。能齊家，則俺家大的小的，都學俺一般様好，不教大的不做大，小的不做小。治得這家齊呵，便治得那國事也好。治國是做朝廷的政事大勾當，平天下是治得那國事好，教天下四海内外都太平的勾當。心若有些兒不正，便是昧了心，便是要去謾人。謾了下頭人呵，便是昧心；謾了上頭人呵，天也不可憐見。有一等人，常常的做歹勾當，却來人面前説道「俺做的勾當好」，便如掩著那耳朶了，去偷那鈴的也似，他自道别人不見他，不知道别人先自見了他，和他的肺上肝上的事都見了。這般的便是那心不正，昧了心，要謾人的人。大槩論來，大學只是明明德、新民、止於至善，細分開却有八件。且如明德、新民，比著堯帝去征苗民，有苗民並驩兜作歹的人，將那已前歹的心都改正了，重新做箇好人，却用做好勾當。又如楚平王在臨潼鬭寳，用那賢人贏了諸國，孔子道：

「楚書説：楚國無以為寳，惟善以為寳。這的是那楚國有好人，所以楚國强。」這般様思量呵，便是明德、新民到那至善的意兒，這三項都從心正生做，若心正，也能誠意，也能格物，也能致知。這其間一箇心正，仁義禮智信，三綱五常，君臣父子，老的小的都正。如桀王暴虐，紂王寵妲己，只理㑹快活，多徵百姓毎差發，錢積在那鹿臺庫裏，糧積在那鉅橋倉裏，却不思量這般東西，却是百姓毎身上脂膏，教百姓毎怨不好，天下諸侯都怨。為這上賢的人比干諌他，又將比干殺了，天下諸侯毎都投奔西伯昌，西伯昌死，西伯昌的孩兒武王，興兵伐紂，將紂王殺了。這的都是那不能正心，做壞了家國。又如周幽王愛褒姒，襃姒是幽王的妃子，襃姒毎常不好笑，幽王要褒姒笑，却去烟火臺上擂鼓燒火。諸侯毎尋常將這火鼓為信號，纔見擂鼓燒火，則道冦賊來害幽王，諸侯毎都來救。幽王平白地擂鼓燒火，諸侯毎都來，襃姒見了大笑，諸侯毎來到，見沒事，知道幽王召咱毎來，只是要引得襃姒笑。或别一日，申伯將引西番軍馬來殺幽王，幽王燒火擂鼓，諸侯毎都不來救，幽王被西番殺了，褒姒被西番擄了。這的是不能正心，便是沒誠意，自將國家壞了。如隋煬帝科天下數萬人夫，開河脩路，栽花揷栁，打造龍船，准備開了河道，差天下夫都拽船去逰翫揚州。這般害殺天下百姓，壞了國家，至今人都笑罵。將這堯帝讓位與舜帝比呵，堯帝是箇正心的人，認得舜帝也是那正心的人，便肯將那位來讓舜做。若當時堯立丹朱為主呵，也由堯帝，堯有這般肯心，讓與舜帝，天下都無相爭還報的心，是以正心用正人，天下後世説做仁賢之君。孔夫子教人理㑹得這大學，正要教人行得這大學，便是正正當當的人。心若正，便有些行不盡的政事，决沒一些箇歪斜偏向處。大凡為人，件件從那正心上行得來，自然有箇主張，不胡亂行事。又如前賢説道：「學好人的，如造塔兒一般，一歩高如一歩；學歹的人，似穿井一般，一歩低如一歩。」天下事，不揀甚麽公事，都從那正心上做將出來，撇不得那正心兩箇字。心正的勾當，在上的正呵，在下的也正；一家正呵，在下孩兒毎都正；一國正呵，天下的人心都正。備細思量，正心是大學的好法度。

〈小大學或問〉

人稟天地之德，五行之秀，所以為人。故人之德有五：仁、義、禮、智、信；人之倫亦有五，父子、君臣、夫婦、長幼、朋友。以人之德，行於五者人倫之間，各盡其分，乃所謂「奉天命，立人道」也。然人生氣稟不齊，上品之人不教而善，中品之人教而後善，下品之人教亦不善。凡上品、下品之人分數常少，而中品之人分數常多。聖人立教，使民生八歳皆入小學，及十有五歳，學有長進，始與王公卿士之子同入大學。小學教人自下事上之道，如子孝於父，臣忠於君等之類。大學教人自上臨下之道，如敬天脩德、節用愛民之類。上知所以臨下，則下順；下知所以事上，則上安。上安下順，此古昔治平之興，必本於小學、大學之教也。

〈論明明德〉

古之聖人以天、地、人為三才。天地之大，其與人相懸不知其幾何也，而聖人以人配之，何耶？葢「上帝降衷」，人得之以為心。心形雖小，中間藴藏天地萬物之理，所謂性也，所謂明德也。虚靈明覺，神妙不測，與天地一般，故聖人説天、地、人為三才明德。虚靈明覺，天下古今無不一般。只為受生之初，所稟之氣有清者，有濁者，有美者，有惡者。得其清者則為智，得其濁者則為愚，得其美者則為賢，得其惡者則為不肖。若得全清全美，則為大智大賢，其明德全不昧也。身雖與常人一般，其心中明德與天地同體，其所為便與天地相合，此大聖人也。若全濁全惡，則為大愚大不肖，其明德全昧，雖有人之形貌，其心中暗塞與禽獸一般，其所為顛倒錯亂，無一是處，此大惡人也。若清而不美，則為人有智而不肖；若美而不清，則為人好善而不明。其清而美者，類鏡之明而平；其濁而惡者，類鏡之不明而又不平也。其清而不美者，類鏡之明而不平；其美而不清者，類鏡之平而不明也。清美之氣所得的分數，便是明徳存的分數；不敵濁惡所得的分數，便是明德暗塞了的分數。明德止存得二三分，則為下等人；存得七八分，則為上等人；存得一半，則為中等人。明德在五分以下，則為惡常順，為善常難；明德在五分以上，則為善常順，為惡常難；明德正在五分，則為善為惡常交戰於胷中。戰而未定，外有正人正言助之，則明德長而為善；外有惡人惡言助之，則明德消而為惡。清的分數，濁的分數，美的分數，惡的分數，參錯不齊，所以便有千萬般等第。

論生來所稟氣，陰陽也。葢能變之物，其清者可變而為濁，濁者可變而為清；美者可變而為惡，惡者可變而為美。縱情欲，則清美變為濁惡；明明德，則濁惡變為清美。天生聖人，明德全明，不用分毫功夫，於天下萬事皆能曉解，皆能了幹。見天下之人，皆有自己一般的明德，只為生來的氣稟拘之，又為生以後耳目口鼻身體的愛欲蔽之，故明德暗塞，與禽獸不逺。聖人哀憐，故設為學校，以變其氣，養見在之明，開未開之明，使人人明德皆如自己一般。此聖人立教之本意。然為學之初，先要持敬。敬則身心收斂，氣不粗暴。清者愈清，而濁者不得長，美者愈美，而惡者不得行。靜而敬，常念天地鬼神臨之，不敢少忽；動而敬，自視聽、色貌、言事、疑忿得一日省察，不要逐物去了。雖在千萬人中，常知有己。此持敬之大略也。禮記一書近千萬言，最初一句曰：「毋不敬。」天下古今之善，皆從敬字上起，天下古今之惡皆從不敬上生。在小學便索要敬，在大學便索要敬，為臣、為子、為君、為父，皆索要敬。以至當小事、當大事，都索要敬。這一件先能著力，然後可以論學。學先要窮理，且如論人才，如何知得高下〈云云。〉

魯齋遺書卷三


欽定四庫全書
〈魯齋遺書卷四〉
元許衡撰

〈大學直解〉

大學是這一部書名。

「大學之道，在明明德。」大學之道，是大學教人為學的方法。明，是用工夫明之。明德，是人心本來元有的光明之德。夫子説，古時大學教人的方法，當先用功夫明那自己光明之徳，不可使昏昧了。「在親民。」「親」字，本是「新」字。民，是指天下百姓説。大人為學，既明了自己明德，又當推此心，使那百姓每各去其舊染之汚，以明其明德，也，都一般不昏昧。

「在止於至善。」止，是必到這裏不改移的意思。至善，是説極好的去處。大人之學，明自己的明德，新百姓每的明德，都要到那極好的去處，不可些改移，方是成功。這三句是大學一部書的綱領，所以叫做三綱領。

「知止而后有定，定而后能静，静而后能安，安而后能慮，慮而后能得。」這是承上文説。「止」字，便是「在止於至善」的「止」字。明德、新民，都有箇所當止的去處。人若是先曉得那所當止的去處，志便有箇定向，無疑惑了，這便是「知止而后有定」。志若有了定向，心便有箇主張，不妄動了，這便是「定而后能静」。心既能静，身子便到處皆安穩，自然不動摇，這便是「静而后能安」。身既能安，凡事便㑹仔細思量，自然不錯亂，這便是「安而后能慮」。事既能慮，然後明德、新民都得了所當止的至善，這便是「慮而后能得」。

「物有本末，事有終始。」本，是根本，末，是末稍。明徳、新民，譬如兩件物，明德便是本，新民便是末。終，是臨了，始是初起。知止、能得，乃是一件事。知止便是始，能得便是終。

「知所先後，則近道矣。」明德為本，知止為始，在所當先。新民為末，能得為終，在所當後。人之為學，能曉得這先後的次序，則於道理便不逺了，所以説「則近道矣」。「古之欲明明德於天下者，先治其國。」國，是指人君所居的國，都説乃是天下的根本。古時人君要使天下的人無一箇不明其明德，必先治那一國的人，使他都明了明德，所以説「欲明明德於天下者，先治其國。

欲治其國者，先齊其家。」家，是指人君一家説，乃是一國的根本。若要使一國的人無一箇不明其明德，必先齊那一家的人，使他都明了明德，所以説「欲治其國者，先齊其家。欲齊其家者，先修其身。」齊家，是整齊一家的人。身，是一家的根本。若要齊一家的人，必先修治自家一身，事事都合道理，不可有些違背，所以説「欲齊其家者，先修其身」。

「欲修其身者，先正其心」。心，是一身的主宰。若要修治自家一身，必先端正自家的心，常在道理上，不可有些放肆，所以説「欲修其身者，先正其心」。

「欲正其心者，先誠其意」。「誠」字解做「實」字。意，是心之所發。若要端正自家的心，必先誠實那心之所發處，不可有一些自欺，所以説「欲正其心者，先誠其意」。

「欲誠其意者，先致其知。」致，是推極的意思。知，是知識。若要誠實心之所發，必先推極本心之知識，不可有一些不盡，所以説「欲誠其意者，先致其知」。

「致知在格物。」「格」字，解做「至」字。物，是事物。若要推極本心的知識，又在窮究天下事物之理，直到那至極處，不可有一些不到，所以説「致知在格物」。這以上八件，是大學教人仔細用功處，故叫做「八條目」。

「物格而后知至」，人於天下事物之理，既能窮究到至極處，然後本心的知識，無一些不盡矣，所以説「物格而后知至」。

「知至而后意誠。」本心的知識既無一些不盡，然後心之所發處，可得而誠實矣，所以説「知至而后意誠」。

「意誠而后心正。」心之所發既能誠實，然後心有所主，可得而端正矣，所以説「意誠而后心正」。「心正而后身修。」心之所主既能端正，然後身之所行，無有偏私，可得而修治矣，所以説「心正而后身修」。

「身修而后家齊。」自家一身既能修了，然後一家的人，皆取法我一身，無有不齊矣；所以説「身修而后家齊」。

「家齊而后國治。」一家的人既能齊了，然後一國的人皆取法我一家，無有不治矣；所以説「家齊而后國治」。

「國治而后天下平。」一國的人既能治了，然後天下四方的人，又皆取法於一國，無有不平矣；所以説「國治而后天下平」。

「自天子以至於庶人，壹是皆以修身為本。」「庶人」，是衆民。「壹是」，是一切。自天子而下，諸侯、卿、大夫，以至於庶民、百姓，貴賤雖不同，一切都要把修身做根本。蓋身是天下、國家的根本，有天下、國家之責者，能修這身，則家可齊，國可治，而天下可平矣。大學之教，最𦂳要全在修身上，所以説「壹是皆以修身為本」。

「其本亂而末治者否矣。」「本」，是指身説。「末」，是指家、國、天下説。「否」，是不然的意思。身為家、國、天下的根本，身若不修，則其根本先亂了，如何得家齊、國治而天下平？所以説「否矣」。

其所厚者薄，而其所薄者厚，未之有也。所厚，是指家説。所薄，是指國與天下説。家視國與天下所當厚，若是於家裏的人先薄了，却要厚於國與天下，必無是理，所以説「未之有也」。這一段是結上文兩節之意。上句教人以修身為要，下句教人以齊家為要。右經一章，蓋孔子之言而曾子述之。其傳十章，則曾子之意而門人記之也。這一段是宋儒朱子的註解。右經一章，是指前面「大學之道」到「未之有也」一章。説聖人的言語叫做「經」。蓋，是疑詞。曾子，是孔子的弟子。朱子説，大學這一章書，義理精深，疑是孔夫子平日的言語，曾子傳述的。其傳十章，則曾子之意而門人記之。釋聖人的言語叫做「傳」。後面解説經文的十章，乃是曾子平日的意思。他門弟子記纂的舊本，頗有錯簡。舊本，是舊時傳下的大學本子。錯，是差錯。簡，是竹片。古人未有紙，用竹片寫字，所以舊時傳下的大學本子，頗有簡編差錯處。

今因程子所定，而更考經文。程子，是宋時大儒程頥，號伊川先生。他曽把大學一本書差錯處叅定來。朱子因他叅定的，又把那經文逐一考究過，别為序次如左。序次，是先後的次第。左，是指後面説。朱子考究那經文，乃分别一箇次第在後面，如今這本書便是，所以説别為次序如左。

康誥曰：「克明德。」康誥，是周書篇名。「克」，是能。武王作書告康叔説，人人皆有明德，都昏蔽了，獨文王能明自家明德。

大甲曰：「顧諟天之明命。」「大甲」，是商書篇名。「顧」，是常常看着。「諟」字解做「此」字。「天之明命」，即是上天與我的明德。伊尹作書告大甲説，人人皆有天的明命，都䘮失了，獨成湯常常看着這明命，無一時不明。帝典曰：「克明峻德。」帝典，是虞書堯典篇。「峻」字，解做「大」字。大德，即是明德。堯典中説人人皆有這大德，多不能明，獨帝堯能明這大德。

皆自明也。這一句，是總結上面三句，説文王、成湯、帝堯三箇聖人，都是自明其明德，所以説「皆自明也」。

右傳之首章，釋「明明德」。「首」字，解做「頭」字。「釋」，是解釋前面這一段是大學傳的頭一章，解釋孔夫子經文中「明明德」的意思。湯之盤銘曰：「苟日新，日日新，又日新。」「湯」，是商王成湯。「盤」，是沐浴的盤。「銘」，是銘刻於盤以自警省的言語。「苟」字，解做「誠」字，是着實的意思。成湯以人之洗濯其心以去惡，如沐浴其身以去垢，故銘刻幾句言語在盤上，説為人君的，着實能一日之間，洗去那舊染之汚以自新，則當因這已新的而日日新之，又無時不新之，工夫不可略有些間斷，這便是「苟日新，日日新，又日新」。康誥曰：「作新民。」康誥，是周書篇名，武王告弟康叔的言語。作，是振作的意思。「新民」，是百姓每能自新的。武王告康叔説，人君於那百姓每，遷善改過能自新的，要鼔舞振作之，使他常常為善，不要住了，這便是「作新民」。

詩曰：「周雖舊邦，其命維新。」詩，是大雅文王篇。邦，是國都。命，是天命。曾子引詩説，周家自從后稷開國以來，邦國雖舊，及至文王能新其德以及於民，方纔受天命以有天下，所以説「其命維新」。

是故君子無所不用其極。是故，是承上文説。「極」，即是至善。曾子又總結説，君子新自家的明德與新百姓的明德，都要止於那至善的去處。

右傳之二章，釋「新民」。這前面四節，是大學傳的第二章，解經文中「新民」的意思。

詩云：「邦畿千里，惟民所止。」「詩」，是商頌玄鳥篇。「邦畿」，是天子的國都。止，是居。詩人説，天子所都，其地千里，有衣冠文物之美，四方百姓，每，都願居止於内，是邦畿乃民所當止的去處。

詩云：「緡蠻黄鳥，止于丘隅。」詩，是小雅緡蠻篇。緡蠻，是鳥聲。丘隅，是山髙樹多處。詩人説，緡蠻之聲的黄鳥，雖是箇㣲物，都知道棲止在那山髙樹多處。是邱隅乃鳥所當止的去處。

子曰：「於止，知其所止，可以人而不如鳥乎？」子，是孔子。孔子因讀「緡蠻黄鳥，止于邱隅」這一篇詩，遂解釋説，黄鳥是㣲小之物，於欲止之時，尚且曉得揀擇箇好止的去處，况人為萬物之靈，豈可反不如那禽鳥知所當止乎？這是勉人當知所止。

詩云：「穆穆文王，於緝熙敬止。」詩，是大雅文王篇。穆穆，是深逺的意思。於，是歎辭。緝，是繼續。熙，是光明。敬止，是無不敬而安所止。詩人説，文王之德，穆穆然深逺，因他持敬的工夫，繼續光明，無少間斷，故其所行之事，無一不止於至善。這是言聖人能得所止。為人君止於仁。仁：是仁愛。曾子説：「為人君的道理在於仁。」文王為國君時，管着百姓每，他件件事都盡得那仁愛的道理，無一箇人不得其所，所以説為人君止於仁。

為人臣止於敬。敬：是恭敬。為人臣的道理在於敬。文王為西伯時，服事着天子，他件件事都盡得那恭敬的道理，無一些怠忽的意思，所以説為人臣止於敬。

為人子止於孝。孝：是孝順。為人子的道理在於孝。文王為人子時，服事他父母，早起晚息，念念不忘，盡得那孝順的道理，所以説為人子止於孝。

為人父止於慈。慈：是慈愛。為人父的道理在於慈。文王為人父時，撫養他兒子，教訓成就，都做箇好人，盡得那慈愛的道理，所以説為人父止於慈。

與國人交，止於信。信：是誠實。與人交的道理在於信。文王與國人交接時，言語無一些虚詐，所行事都件件着實，能盡得那信的道理，所以説與國人交止於信。文王是聖人，凡事都止於至善。曾子指出這五件來示人，要人把文王做箇様子去學他。

詩云：「瞻彼淇澳，菉竹猗猗。」詩，是衛風淇澳篇。瞻，是觀看。淇，是水名。澳，是水涯的曲處。菉，詩經上作緑色的「緑」字。猗猗，是美盛貌。詩人説，觀看那淇水的曲處，緑色之竹猗猗然美盛。這是託物起興，以美衛之武公也。

有斐若子，如切如磋，如琢如磨。斐，是文章著見之貌。君子，是指衛武公。切，用刀鋸。磋，用鑢鐋。琢，用椎鑿。磨，用沙石。詩人説「斐然有文」的衛武公，他學問工夫，譬如治骨角的，既切以刀鋸，又磋以鑢鐋。他自修工夫，譬如治玉石的，既琢以椎鑿，又磨以沙石。是説他治之有緒，而益致其精的意思。

瑟兮僴兮，赫兮喧兮。「瑟」，是嚴密的意思。「僴」，是武毅的意思。「赫喧」，是宣著盛大的意思。詩人説衛武公德之存於心的，瑟然嚴密而不麤疎，僴然武毅而不怠弛，這便是「瑟兮僴兮」。德之見於身的，赫然宣著而不闇昧，喧然盛大而不局促，這便是「赫兮喧兮」。

有斐君子，終不可諠兮。「斐」，是有文章的意思。「諠」字，解做「忘」字。詩人又説，衛武公真是箇有文章的君子，他德澤感人之深，人都仰慕他。雖歲月乆逺，終是忘他不得，這便是「有斐君子，終不可諠兮」。

如切如磋者，道學也。「道」，是言説。「學」，是講習討論。詩人所言「如切如磋」，這是説衛武公學問工夫已精，而益求其精的意思。

如琢如磨者，自修也。自修，是省察克治。詩人所言「如琢如磨」，這是説衛武公修身工夫已密，而益求其密的意思。

瑟兮僴兮者，恂慄也。恂慄，是戰懼。詩人所言「瑟兮僴兮」，是説衛武公為學工夫已到，自然有那戰懼的意思，常常存在心裏。

赫兮喧兮者，威儀也。「威」，是有威可畏。「儀」，是有儀可象。詩人所言「赫兮喧兮」，是説衛武公既常常戰懼，自然有威嚴，人都畏懼他；有儀容，人都取法他。

「有斐君子，終不可諠兮」者，道盛德至善，民之不能忘也。盛德，是指理之得於身者説。至善，是指理之極處説。詩人所言「有斐君子，終不可諠兮」，這是説衛武公有是盛德至善，深入百姓的心，百姓每到老也忘他不得。如君之至善在仁，他能盡仁，便是君之盛德。臣之至善在敬，他能盡敬，便是臣之盛德。以至能盡孝慈與信，便是他為子、為父、與人交的盛德。所以人人自然仰慕不能忘了。這是説明明德止於至善。

詩云：「於戯！前王不忘。」「詩」，是周頌烈文篇。「於戯」，是歎詞。「前王」，是指文王、武王。詩人歎息説，文王、武王雖去世已逺，天下之人思慕他的功德，終不能忘。

君子賢其賢而親其親，小人樂其樂而利其利，此以没世不忘也。「君子」，是指後賢、後王。「小人」，是指後世的百姓。曾子説，文王、武王所以能使人思慕不忘者，因他盛德至善的餘澤，及於後世。後世為賢人的，得以仰他德業之盛；為王的，得以思他覆育之恩，是君子皆得其所。為百姓的，含哺鼓腹，安饗太平之樂；耕田鑿井，安饗自然之利，是小人皆得其所。此所以文王、武王去世雖逺，而人思慕他，終不能忘也。這是説新民止於至善。

右傳之三章，釋止於至善。總前面這五段，是大學傳的第三章，解釋經文中止於至善的意思。子曰：「聽訟，吾猶人也，必也使無訟乎。」子，是孔子。聽，是聽斷。訟，是詞訟。猶人，是與人相似的意思。曽子引孔子説，若論判斷詞訟，使曲直分明，我與人也一般相似。必是能使那百姓每自然無有詞訟，不待判斷，方纔是好。蓋聽訟非難，使民無訟，然後為難也。

無情者不得盡其辭，大畏民志。情，是情實。辭，是訟辭。畏，是畏服。志，是心志。曽子既引孔子之言，又申説聖人如何能使百姓無訟，只是説謊不着實的人，向聖人面前，不敢盡意説他那妄誕的虚辭。蓋因聖人能明自家的明德，於事理所止處，件件都明白，大能使百姓每畏服他，自然無那顛倒曲直相争訟的，所以訟不待聽而自然無了。

此謂知本。本，是指明德。聖人不務聽訟，只要使百姓每畏服，自然無訟。這便是知得那明德為新民的根本，所以説此謂知本。

右傳之四章，釋本末。這是曽子傳大學的第四章，解釋經文中本末的意思。

此謂知本。此謂知之至也。「此謂知本」這一句，前面已有了，此處又説，乃是衍文。衍，是多餘的意思。此謂知之至也這一句，只是箇結語，上面别有闕文。闕，是欠闕的意思。

右傳之五章，盖釋格物致知之義。而今亡矣。蓋，是疑辭。亡，是亡失。前面是傳文第五章，疑是曽子解釋經文中格物、致知的意思。因古時簡編壞爛，這一章書如今遂亡失了。朱子補在後面。

間嘗竊取程子之意以補之。間，是近。嘗字，解做「曽」字。竊，是私竊。朱子説，我近曽私下取用程子的意思，補那傳文的殘闕。

曰：「所謂致知在格物者，言欲致吾之知，在即物而窮其理也。」這以下是朱子所補的傳文。「即」字，解做「就」字。朱子説，經文所言致知在格物者，是説人要推極自家心裏的知識呵，便當就那每日所接的事物上，逐件窮究，其中的道理，務要明白，不可有一些不盡處。

蓋人心之靈，莫不有知；而天下之物，莫不有理。心，是人之神明。人之一心，雖不過方寸，然其本體至虚至靈，莫不有箇自然知識。物，即是事物。天下事物，雖是萬有不齊，然就一件件上觀看，莫不有箇當然的道理。

惟於理有未窮，故其知有不盡也。若於天下事物的道理，不能一件件窮到那極至處，則他心裏雖有自然的知識，也未免昏昧欠缺，有不能盡了。所以説「惟於理有未窮，故其知有不盡也」。

是以大學始教，必使學者即凡天下之物，莫不因其已知之理而益窮之，以求至乎其極。始字，解做「初」字。人於事物之理有未窮，則己之知識必有不能盡，所以大學中始初教人，必使為學的，於凡天下的事物，無大無小，件件上莫不因他本心已知識的道理，益加工夫窮究，必要求到那至極的去處。至於用力之乆，而一旦豁然貫通焉。豁然，是開悟的意思。學者窮究事物的道理，今日窮究一件，明日窮究一件，用工到那積累多時，有一日間，忽然心裏自開悟通透，則衆物之表裏精粗無不到，而吾心之全體大用無不明矣。表，是外面，指道理易見處説。裏，是裏面，指道理難見處說。精，是道理精妙的。粗，是道理粗淺的。人之一心，能具衆理的是全體。應萬事的是大用。人若到那豁然貫通處，則於萬物的道理，顯隱精粗，無一些曉不到，此心所具的全體大用，無一些不明了。

此謂物格，此謂知之至也。衆物之表裏精粗無不到，這便叫做物格。吾心之全體大用無不明，這便叫做知至。這兩句是總結上文。

所謂誠其意者，毋自欺也。誠意，是自修第一件事。毋，是禁止辭。自欺，是自家欺瞞不着實的意思。曽子説，經文中所言誠其意者，在於禁止自家的欺瞞，不要有一些不着實處。

如惡惡臭，如好好色，此之謂自謙。謙字解做快字，又解做足字。人於惡惡，必如惡那惡臭一般，惟恐有些染着於身。好善必如好那好色一般，務要得之於己。這等呵，便自家心上方纔快足，所以謂之自謙。

故君子必慎其獨也。獨，是自家心裏獨知處。好善惡惡，實與不實，他人所不及知，是我自家心裏獨自知道。這等去處，君子必要謹慎以審其幾㣲，所以説「君子必慎其獨也」。

小人閒居為不善，無所不至。小人，是不好的一様人。閒居，是自家居沒人看見處。曾子説，小人在沒人看見處，幹那不好的事，千般百様都做出來。

見君子而后厭然，揜其不善而著其善。君子，是好的一様人。厭然，是惶恐要藏躱的模様。揜，是遮盖。著，是顯著。曽子又説，小人在沒人處幹了不好的事，及至見了君子的人，却心裏惶恐，左遮右蓋，要揜他不好的事，顯出他好的事來。這等人，不是不知善當為，惡當去，只是他不能着實為善去惡，所以至此。

人之視己，如見其肺肝然，則何益矣？視，是看。然，是相似的意思。曽子説，小人陰為不善，而陽欲揜之，不知道别人看着自家，把肚裏那肺肝都見了相似，要遮揜那惡，也遮揜不得；要詐為那善，也詐為不得。這等心不誠實，又哄人不過，有甚益處？所以説「則何益矣」。

此謂誠於中，形於外，故君子必慎其獨也。誠，是實。獨，是人所不知，自家所獨知的去處。上文所言「人之視己，如見其肺肝」，這是説小人實有那不好的心在裏面，便有那不好的形迹露出在外面。此君子所以重以為戒，必致謹於那心裏獨自知道的去處，而不敢自欺也。

曾子曰：「十目所視，十手所指，其嚴乎！」這是門人引曾子平日的言語，發明上文的意思。説那小人在幽獨處，幹了不好的事，只説人不得知，不知被人將他肺肝都看見了，便與那十目同視着、十手同指着一般，這幽獨處豈不甚是可畏？

富潤屋，德潤身，心廣體胖。潤，是潤澤。廣，是寛廣。胖，是舒泰的意思。人若富足呵，房屋便粧飾得鮮美；人若有德呵，體便發見得潤澤。如何得見那有德的人？他中無愧怍，心裏寛大廣平，身體自然舒泰，這便是德潤身處。

故君子必誠其意。人若意誠，方纔德潤其身。所以為學君子，必使這箇念頭常常着實。好善便着實好善，惡惡便着實惡惡，不可有一毫自欺。

右傳之六章，釋誠意。這是曾子傳大學的第六章，解釋經文中「誠意」的意思。

所謂修身在正其心者，身有所忿懥，則不得其正；有所恐懼，則不得其正；有所好樂，則不得其正；有所憂患，則不得其正。「身有」的「身」字，當作「心」字。忿懥，是惱怒的意思。恐懼，是畏怕的意思。好樂，是歡喜的意思。憂患，是愁慮的意思。曾子説：「經文所言修身在正其心者為何？」蓋惱怒、畏怕、歡喜、愁慮這四件，是人心裏發出來的情，人人都有，但當察箇道理上不當惱怒，却去惱怒，則惱怒便偏了；不當畏怕，却去畏怕，則畏怕便偏了；不當歡喜却去歡喜，則歡喜便偏了；不當愁慮，却去愁慮，則愁慮便偏了。這四件偏了，心便不正，如何能修得自家的身子？

心不在焉，視而不見，聽而不聞，食而不知其味。曾子説，心是一身的主宰，心若不在呵，雖是眼前的物件也都看不見，耳邉的聲音也都聽不得，口裏喫的飲食也都不知滋味了。所以君子常要存着這心，以檢束其身。

此謂修身在正其心。上文兩節，前一節説心有偏的弊病，後一節説心不在的弊病，都是説人要修治其身，先要端正其心。

右傳之七章，釋正心修身。這是曾子傳大學的第七章，解釋經文正心修身的意思。

所謂「齊其家在修其身」者，人之其所親愛而辟焉，之其所賤惡而辟焉，之其所畏敬而辟焉。之，猶於也。辟，猶偏也。經文中所謂齊其家在於修其身者為何？蓋人於骨肉之間，固當親愛，然只管隨其情之所向，不知父有不義也當争，子有不善也當教，便是陷於親愛的一偏。人於卑汚之人，固當賤惡，然只管隨其情之所向，不知他尚有可化，或有可取，便是陷於賤惡的一偏。人於尊長，固當畏敬，然只管隨其情之所向，不知雖君上之尊，為臣下者也當進救責難，便是陷於畏敬的一偏。

之其所哀矜而辟焉，之其所敖惰而辟焉。哀矜，是憐憫的意思。敖惰，是簡慢的意思。人於貧賤的人，固當憐憫，若只管隨其情之所向，不知這様人也有不當憐憫處，一向憐憫他，這便是哀矜陷於一偏。平常的人，固當簡慢，若只管隨其情之所向，不知這様人也有不當簡慢處，一向簡慢他，這便是敖惰陷於一偏。

故好而知其惡，惡而知其美者，天下鮮矣。鮮字，解做少字。這是承上文説，人若偏於所好，雖其人有可惡的惡也不知了；人若偏於所惡，雖其人有可好的美也不知了。若於其所好的人却能知其惡，於其所惡的人却能知其美，這等好惡不偏的人，天下不可多得，所以説天下鮮矣。

故諺有之曰：「人莫知其子之惡，莫知其苗之碩。」諺，是俗語。苗，是田苗。碩，是茂盛。曾子説，人的情有所向，便不免陷於一偏，所以俗語説，那溺愛不明的人，他的兒子雖是不肖，也不知只説是好；那貪得無厭的人，他的田苗雖是茂盛，也不知只説不茂盛。這等的都是偏之為害，家所以不齊了。

此謂身不修不可以齊其家。上文兩節是説身為一家的根本，人若陷於一偏而身不修，便不能齊家。

右傳之八章，釋修身齊家。這是曽子傳大學的第八章，解釋經文中修身齊家的意思。

所謂「治國必先齊其家」者，其家不可教而能教人者，無之。經文中所説欲整治一國，必先整齊一家，謂何？蓋家為一國之本，若一家的人不能教訓他做好人，却能去教訓那一國的人都做好人，必無此理，所以説其家不可教而能教人者，無之。

故君子不出家而成教於國。君子居人之上，若能自修其身，教得一家之内，父父、子子、兄兄、弟弟，都做了好人，不必出到家庭之外，那一國的百姓自然感化，無不依倣他家，皆要做好人，所以説君子不出家而成教於國。

孝者所以事君也孝，是善事其親。曽子説，國之有君，與家之有親一般。在家事親之孝，即是國之所以服事其君的道理。

弟者所以事長也弟，是善事其兄。長，是尊長。國之有長，與家之有兄一般。在家事兄之弟，即是國之所以事奉尊長的道理。

慈者所以使衆也慈，是慈愛卑幼。衆，是小民。國之有小民，與家之有卑幼一般，在家撫愛卑幼的慈，即是國之所以使衆的道理。這孝、弟、慈三件，是君子所以修身而教於家的。然一國中事君、事長、使衆的道理，不外乎此。此所以家齊於上，而教成於下也。

康誥曰：「如保赤子。」康誥，是周書。赤子，是小兒。曾子引周書説，為人上的愛養那百姓每，當如那慈愛母保愛小兒子一般，方盡得愛養的心。

心誠求之，雖不中不逺矣。誠，是誠實。曾子又解釋周書説，小兒或饑或寒，自家不㑹説。為慈母的保愛他，用心誠實，探求他所欲，雖不能盡中其意，也不甚相逺。若百姓每的好惡，比小兒又容易曉，為人上的，但推此心誠實去求之，未有不得其所欲者，未有學養子而後嫁者也。曾子又説，女子嫁與人，方纔有為人母之道，未有在家先學養子而後出嫁的道理。蓋甚言慈母養子之心，出於天性之自然也。

一家仁，一國興仁。一家讓，一國興讓；一人貪戾，一國作亂。其機如此。一人，指人君説。貪，是貪欲。戾，是乖戾，不順理。「機」，是機闗發動處。曾子説，為人君的，能使父慈子孝，而一家之内皆仁，則一國的人皆興起于仁。能使兄友弟恭，而一家之内皆讓，則一國的人皆興起于讓。若人君一身貪欲乖戾，則一國的人便都做出悖亂的事來。上以此感，則下以此應，機闗觸動處，自然止遏不住如此。

此謂「一言僨事，一人定國」。這兩句是古人的言語。「僨」，是覆敗。曽子又説，古人曽説一句言語有差失，足以敗壞了事。人君一身行得好時，便可以安定其國。這都是教成于國的效驗。

堯、舜帥天下以仁，而民從之。桀、紂帥天下以暴，而民從之。「堯、舜」，是自古兩箇聖君。「帥」，是帥領。「桀、紂」，是兩箇無道的君。承上文説，堯、舜之為君，他躬行仁愛於上，天下之人見他所行的是仁，也都去學他行仁，這是「堯、舜帥天下以仁，而民從之」。桀、紂之為君，他自行暴虐於上，天下之人見他所行的是暴，也都去學他行暴，這是「桀、紂帥天下以暴，而民從之」。

其所令反其所好而民不從。「令」，是政令。堯、舜所好在仁，故民從其仁。桀、紂所好在暴，故民從其暴。若人君出令教人以仁，而平日所好却是暴，這是所令反其所好了，下民決不肯從他。此可見人君不可不先正身以帥天下之人。

是故君子有諸己而后求諸人，無諸己而后非諸人。「是故」，是承上起下之辭。「君子」，是有位的人。「求」，是責。「非」，是説人的不是，要正他的意思。有位的君子，必須自家有這等善處，然後可以責那下人之善。若自家無這善呵，便如何去責得他？自家無這等惡處，然後可以正那下人之惡。若自家有這惡呵，如何去正得他？

所藏乎身不恕，而能喻諸人者，未之有也。「藏」，是存。恕，是推己以及人。「喻」，是曉。自家不能有善而無惡，却要去責人之善，正人之惡，這便是所存乎身的不恕了，如何能曉喻得他人？使他為善而不為惡，必無此理，所以説「未之有也」。

故治國在齊其家。這一句是通結上文。人若不能修身而教於家，必不能成教於國，所以説「故治國在齊其家」。

詩云：「桃之夭夭，其葉蓁蓁。之子于歸，宜其家人。」宜其家人，而后可以教國人。「詩」，是周南桃夭篇。「之子」，是説女子之嫁者。婦人謂嫁曰「歸」。「宜」，是善。這一章詩説，桃樹夭夭然少好，其葉蓁蓁然美盛，以興女子之歸于夫家，必能和順以善處那一家的人。曾子引之而言國之本在家，能善處一家的人，使老安少懷，則一國之人，自然觀感而化，所以説宜其家人，而后可以教國人。

詩云：「宜兄宜弟。」宜兄宜弟，而后可以教國人。詩，是小雅蓼蕭篇。這一句詩説人能於一家之中，既善事其兄，又善撫其弟。曾子引之而言國之本在家，能善處其兄弟，使一家長幼和睦，則一國之人自然觀感而化，所以説宜兄宜弟，而后可以教國人。

詩云：「其儀不忒，正是四國。」其為父子兄弟足法，而后民法之也。詩，是詩經曹風鳲鳩篇。儀，是禮儀。忒字解做差字。曾子上文引詩咏歎齊家治國的道理，其意猶未足於此。又引詩説，人君一身所行的禮儀，無有一些差錯，便能表正東西南北四方國都的百姓。引詩如此，又解詩説，人君為父能慈，為子能孝，為兄為弟能友愛，足以為人的法則，然後一國之人皆有所取法。為父的也慈，為子的也孝，為兄、為弟的都友愛，所以説其為父子兄弟足法，而后民法之也。

此謂「治國在齊其家」。曾子既引三詩，又總結說一家是一國的根本。這三詩所言雖有不同，皆是説人君欲治其國，在先齊其家之意。右傳之九章，釋齊家治國。前面是傳文第九章，解釋經文中「齊家治國」的意思。

所謂「平天下在治其國」者，曾子說，經文中所言均平天下，在於先治其一國之人謂何？

上老老而民興孝，上長長而民興弟，上恤孤而民不倍。「上」，指人君説。老，是父母。老老，是盡事老之禮。興，是興起。長，是兄長。長長，是盡事長之禮。恤，是哀矜。孤，是幼而無父的人。倍，是違背。為人君的，能以事老之禮孝順自家的父母，則下面百姓也都興起事父母的孝心。為人君的，能以事長之禮恭敬自家的兄長，則下面百姓也都興起事長的弟心。為人君的，能哀矜那孤幼的人，則下面百姓也都興起其慈心，愛恤孤幼，不肯違背了。

是以君子有絜矩之道也。絜，是度。矩，是為方的器具。孝、弟、慈三件，上行下效，可見人同此心。是以君子在上，必當因其所同，推以度物，使天下之人各遂其願，也都盡得那孝、弟、慈的道理，不可使他有一箇不得其所，所以説君子有絜矩之道也。

所惡於上，毋以使下。所惡於下，毋以事上。「惡」，是憎惡，不欲如此的意思。曾子覆解「絜矩」二字的意思說，假如不欲在上的人以無禮使我，便以我的心度量在下的人，知他的心與我一般，也不敢以此無禮使他。如不欲在下的人不忠於我，便以我的心度量在上的人，知他的心與我一般，也不敢以此不忠事他。「所惡於前，毋以先後；所惡於後，毋以從前。」前，是「先」字的意思。如不欲前面的人以不善待我，便以我的心度量後面的人，也不敢以此不善先加於他。如不欲後面的人以不善待我，便以我的心度量前面的人，也不敢以此不善及於他。

「所惡於右，毋以交於左。所惡於左，毋以交於右。」曾子説，如不欲右邉的人以不善加於我，便以我的心度量左邉的人，也不敢以此不善交於他。如不欲左邉的人以不善加於我，便以我的心度量右邉的人，也不敢以此不善交於他。

此之謂絜矩之道。此字是指上文「所惡於上」至「毋以交左右」一節。曾子又總結說，人能把此心度量這上下四旁，處得他都要均齊方正，不使有一物不得其所，這便是絜矩之道。要平天下，須用這道理。

詩云：「樂只君子，民之父母。」詩，是小雅南山有臺篇。樂，是嘉樂。只，是語辭。君子，指在上的人說。曾子引詩説，可嘉可樂的君子，在人上是百姓每的父母。

「民之所好好之，民之所惡惡之，此之謂民之父母。」曽子又解說，君子在位，能體下民之心。如飽煖安樂，民心所好，便因其所好而好之，使他各得其所。如饑寒勞苦，人心所惡，便因其所惡而惡之，使他各適其情。以一己之心，安衆人之心，譬如父母愛養他兒子一般，所以說此之謂民之父母。

詩云：「節彼南山，維石巖巖。赫赫師尹，民具爾瞻。」詩，是小雅節南山之篇。節，是截然髙大的模様。巖巖，是積石。赫赫，是顯盛。師尹，是指周太師尹氏說周王信用尹氏，致得天下亂了，所以詩人托物起興說道，望着南邉的山，截然髙大，山上的石頭，也巖巖的堆着。如今尹氏做着太師，其名分勢位，赫赫的顯盛，恰便似那髙山一般，百姓每都瞻仰着他。

「有國者不可以不慎，辟則為天下僇矣。」慎，是謹慎。辟，是偏辟。僇字，與刑戮的戮字同意。曽子又解詩說，凡有國家的百姓，每都瞻仰着他，不可不常常謹慎。若是不能盡得那絜矩的道理，只管恣一己的偏私，既不順民之所好，使他飽煖安樂都不得遂；又不順民之所惡，使他饑寒勞苦都不能免。天下之民，都生怨恨，必然衆叛親離，身與國家如何保得？所以說「辟則為天下僇」矣。

詩云：「殷之未䘮師，克配上帝。儀監于殷，峻命不易。」詩是大雅文王篇。殷是成湯有天下之號。䘮是失。「師」字解做「衆」字。「配」字解做「對」字。上帝即是上天。「儀」字當作相宜的「宜」字。「監」是視。「峻」字解做「大」字。曽子引文王詩說，殷朝比先祖宗做天子時，所行的事，件件都合道理，不曽失了衆人的心，那時天命都歸他，所以能對乎上帝而有天下。及紂之時，所行的事，件件都不合道理，失了衆人的心，遂失了天下。後來周家做天子的，當要鑒視殷家，這上天的大命，保守甚難，不可失了人心。「道」，得衆則得國，失衆則失國。「道」字解做「言」字。曾子又解詩説，凡有國的，若能絜矩，所行都合着人心，則天下的百姓都來歸向，而能配乎上帝，這便是「得衆則得國」。若不能絜矩，所行不合着人心，則天下的百姓都不能歸向，不能配乎上帝，這便是「失衆則失國」。為人上者，豈可不以得人心、保天命為念哉？

是故君子先慎乎德。「是故」，是承上起下之辭。君子，是指在上的人。慎，是謹慎。德，是明德。曽子因上文「不可不慎」的言語，又說在上的君子，當先用格物、致知、誠意、正心、修身的工夫，謹慎在己之明德，不可有一些怠忽昏昧。

有德此有人，有人此有土。「有人」，是說得衆。「有土」，是說得國。君子既有了這明德，那百姓每同有這德的，一箇箇都感化歸順，這便是有人。既有了這衆人，百姓居住的地土，一處處都屬他管轄，這便是「有土」。

有土此有財，有財此有用。「財」，是貨財。「用」，是用度。既有了國土，那地中所生的諸般財貨，百姓每都來貢賦與國家，這便是「財」。既有了財貨，國家諸般日用供給，自然都夠用了，這便是「有用」。

徳者，本也。財者，末也。「德」，便是明德。本，是根本。末，是末梢。有德則有人有土，而後有財用，所以說「德者，本也。財者，末也」。

外本内末，爭民施奪。「爭民」，是使百姓每爭鬭。「施奪」，是教百姓每劫奪。為人君者，以德為外，不去自明其德；以財為内，專去聚斂那財。百姓每見在上的人如此，也都爭鬭劫奪起來，便是為人君的教他一般，所以說「外本内末，爭民施奪」。

是故財聚則民散，財散則民聚。「是故」，是承上文說。人君以德為外，以財為内，則百姓每都爭鬭劫奪，如何得相聚？所以說財聚則民散。若是以德為内，以財為外，則百姓每都愛戴歸向，如何得離散？所以說財散則民聚。是故言悖而出者，亦悖而入；貨悖而入者，亦悖而出。言，是言語。悖，是違悖，不順理。貨，是財貨。曽子承上文說，人若有不順理的言語，出自於我，加於他人，他人也把那不順理的言語，加到於我，正似那財貨一般。若有不順理取將進來的，終也不順理散將出去，此是必然之理。

康誥曰：「惟命不于常。」道善則得之，不善則失之矣。康誥，是周書。命，是天命。道，是言。曽子又承上文引武王告康叔，曽説，上天之命，最是無常的。凡有天下者，若能絜矩而散財得民，便得了天命，而國家無難保矣。若不能絜矩而亡身殖貨，便失了天命，而國家不可保矣。天命不常如此，為人君的，豈可不思所以保之哉？

楚書曰：「楚國無以為寳，惟善以為寶。」楚書，是楚國史官所記的言語。寶，是貴重的物。楚書說，王孫圉聘於晉，晉趙簡子問楚國之寶何在？王孫圉說，我楚國不以金玉為寶，只是有德的善人，便當做寶。

舅犯曰：「亡人無以為寶，仁親以為寶。」舅犯，是晉文公舅，姓狐，名偃，字子犯。亡人，是指晉文公。說比先晉文公做公子時出亡在外，以後文公的父獻公薨逝了，秦穆公勸文公歸國以取富貴，故舅犯教文公對他說，出亡在外的人，不以富貴為寶，只以愛親為寶，若不去哀痛思慕其親，却去興兵爭國，便不是了。此兩節曽子引來，皆以明不外本而内末的意思。秦誓曰：「若有一个臣，斷斷兮無他技，其心休休焉，其如有容馬。」秦誓是周書篇名，秦穆公告誓羣臣的言語。斷斷，是誠一無詐偽的意思。技，是才能。休休，是和易、正直、好善的意思。容，是容受。曽子引秦誓說，若有一个大臣，斷斷然誠一，沒有别的才能，只是易直好善，容受得人，還有甚麽物可比他的度量？

人之有技，若已有之。這一箇大臣能容受得人，他見天下有才能的，便心裏喜好，恰似自家有這才能一般，略無一些嫉妬的心，其能容人之才如此。

人之彦聖，其心好之，不啻若自其口出，寔能容之。彦，是美士。聖，是通明。不啻，是不止的意思。大臣見有德性美好通明的人，心裏愛得深切，不止如他口中所言，其能容人之德如此。這可見他于有才有德的人，着實能容受得無一些虚假。

以能保我子孫黎民，尚亦有利哉。以，是用。保，是安。黎民，是黒髪之人，指天下的百姓。尚，是庶幾。利，是利益。人君若能用這等有容的大臣，必能保我子孫常饗富貴，保我黎民常饗太平，於國家豈不有利益哉？這說人君用大臣得其人，則其效驗如此。

人之有技，媢疾以惡之。人之彦聖，而違之俾不通，寔不能容。媢，是妬忌。惡，是憎嫌。違，是拂戾不相合的意思。俾，是使。秦穆公又說，若做大臣的，其心裏容不得人，見箇有才能的人，便妬忌憎惡，不接待他。見箇美好通明的人，與他便不相合，使不得進用。這等的人，是他卑汚褊淺，着實無容人之量。

以不能保我子孫黎民，亦曰殆哉。殆，是危殆不安的意思。穆公又說，人君若用這等不能容人的做大臣，如何能保輔我的子孫？又如何能保愛我的百姓？子孫百姓也都保不得，國家必然危殆不安了，所以說「亦曰殆哉」。

唯仁人放流之，逬諸四夷，不與同中國。仁人，是指在上的人說。放，是放棄。流，是流徙。迸，是赶逐的意思。曽子說，這等媢疾之人，妨賢而病國。唯是仁人在上，知其為惡，十分惡他，或放棄之，或流徙之，務要赶逐出外夷地面去，不容他在中國，以為善人之害。

此謂唯仁人為能愛人，能惡人。曽子又引孔子之言說，唯仁人放流這媢疾之人，以保安善人，使不受其害，是能盡愛人之道。禁伏凶人，使他不得肆其惡，是能盡惡人之道。葢由仁人至公無私，故能得好惡之正如此。見賢而不能舉，舉而不能先，命也。賢，是有才德的好人。命字，當作慢字。曽子說，人君見那有才德的好人，却不能舉用，雖知要舉用，又不能急急然早先用他，使在朝廷之上，這便是怠慢了。

見不善而不能退，退而不能逺，過也。不善，是無才無德的惡人。過，是過失。曽子又説，人君見那無才德的惡人，却不能黜退，雖知要黜退，又不逺逺的迸諸四夷，不與同中國，這便是過失了。這一節是說人君知所愛惡，而未能盡愛惡之道的。葢進善退惡，是人君第一件事，若雖知好善而不能進，雖知惡惡而不能退，則賞罰不明，賢否無别，何以致天下之治哉？

好人之所惡，惡人之所好。曾子說，無才無德的惡人，是衆人之所同惡，人君于那衆人所同惡的，不能退而逺之，反去信任他，便是好人之所惡。有才有德的好人，是衆人之所同好。人君於那衆人所同好的，不能進而用之，反去疎斥他，便是惡人之所好。這好惡全失其道矣。

是謂拂人之性，菑必逮夫身。拂，是違逆的意思。菑，是災害。逮，是及。好善惡惡，是人之本性。人君好人之所惡，惡人之所好，便是拂逆了衆人的本性，人心便都不服，必然衆叛親離，亡家敗國，一身也保不得，其菑害無甚於此，所以說「菑必逮夫身」。人君好惡不明，其害至于如此，可不謹哉？

是故君子有大道，必忠信以得之，驕泰以失之。君子，是說有位的人。大道，是修己治人的大道理。忠，是發於己心而自盡。信，是循於物理而無違。驕，是矜髙。泰，是侈肆。曽子承上文說，有位的君子，修己治人，有箇大道理，必要發于己心而自盡，循于物理而無違，方纔得了這大道理。若是矜髙自尊，侈肆自縱，必然失了這大道理。曾子此章，既引文王詩說「得衆則得國，失衆則失國」，又引康誥說道善則得之，不善則失之。到這裏，凡三言得失，而語益加切。葢天理存亡之幾，決於此矣。

生財有大道，生之者衆，食之者寡，為之者疾，用之者舒，則財恒足矣。生，是發生。衆，是多。寡，是少。疾，是速。舒，是寛。恒，是常久。曽子說，財貨雖是末事，然國家用度也少不得。若要發生這財貨，自有箇大道理。財貨出於土田，須使百姓每都去耕種，不要閑了，這便是「生之者衆」。百姓每納得賦稅，與臣做俸禄，無有冒濫喫俸禄的人，這便是「食之者寡」。百姓每耕種，要宜赶趂時候，不妨悮了他，這便是「為之者疾」。國家用度時，必須酌量撙節，常有些餘剩，這便是「用之者舒」。人君若能如此，則財自然常常足用了，這便是「生財之道」。

「仁者以財發身，不仁者以身發財。」發，是發起來的意思。曽子又説，仁德之君，知道這生財的道理，不專取民之財，使百姓每都富足，則百姓每都來歸向他，其身自然發達起來，這便是「以財發身」。無仁德的君，不知生財的道理，雖身弑國亡，也不相顧，只管横取于民，積聚那財貨起來，這便是「以身發財」。

「未有上好仁而下不好義者也。」曽子説，在上的人果能好仁，事事都愛惜那在下的人，則在下的人必能好義，也，事事忠愛那在上的人。豈有上好仁而下不好義的？

未有好義其事不終者也，未有府庫財非其財者也。義，是在下的人箇箇義，必能每事盡心向前去做朝廷的事，豈有幹不了的？事？既幹了，則上安其位，下守其分，安富尊榮，府庫之財，常常保得，又豈有悖出之患哉？這是說以財發身的效驗。

孟獻子曰：「畜馬乘不察於雞豚，伐氷之家不畜牛羊。」孟獻子，是魯國的賢大夫。畜，是畜養。馬四匹為乘。察，是留心的意思。豚，是猪。孟獻子說，養四匹馬的人家，是士初試為大夫的，他已有俸禄了，不當留心去養雞豚。伐氷之家，是卿大夫以上，䘮祭得用氷的，他俸禄愈加厚了，不當去養牛羊。這都是說做官的不當與民爭利。

「百乘之家，不畜聚斂之臣。與其有聚斂之臣，寧有盜臣。」

此謂國不以利為利，以義為利也。獻子又説，有百乘的人家，都是百姓每供給，不當養聚斂之臣。葢聚斂的臣，剥民膏血以奉其上，不比盜竊之臣，止盜府庫之財，而禍不及民。故君子與其有聚斂之臣，寧可有盜竊之臣。曾子又解釋說，獻子此言，是說國家不當以利為利，只是好義，自然有利，是以義為利也。長國家而務財用者，必自小人矣。長，是君。「長」，自，是由。曽子說，人君之治國家，不肯修德，專務聚財害民，必有小人引道得他如此。

「彼為善之」這一句上下疑有闕文誤字，不可解。小人之使為國家，菑害並至，雖有善者，亦無如之何矣。「菑」，是天菑。害，是人害。「善者」，是有才徳的好人。曾子說，人君若用小人治國家，他聚財害民，無所不為，必然致得天菑人害，一時並見，到這時節，雖去用那好人，也救不得了，所以說「無如之何」也。

此謂國不以利為利，以義為利也。曽子又重說這兩句，解獻子之言，見得國家不當以利為利，只以義為利。葢義利之分，不可不察，故於篇終深致意焉。為人君者所當知也。

右傳之十章。釋治國平天下。這前的説話是大學傳的第十章，解釋經文中「治國平天下」的意思。

凡傳十章，前四章統論綱領㫖趣，後六章細論條目工夫。朱子説，曽子傳大學，總是十章。前面四章是總論明德、新民、止至善三件綱領的章㫖意趣；後面六章是細論格、致、誠、正、修、齊、治、平八件條目的次第工夫。

其第五章乃明善之要，第六章乃誠身之本。朱子又說：「第五章論格物致知，是明善窮理的要法；第六章論誠意，是誠實此身的根本。」

在初學尤為當務之急，讀者不可以其近而忽之也。明善、誠身這兩件，在初學用之，尤是至切要的急務。讀這書的，不可把做淺逅忽略看過。須知成己成物，為聖為賢，皆自此始。

魯齋遺書卷四


欽定四庫全書
〈魯齋遺書卷五〉
〈元許衡撰〉

〈中庸直解〉

中庸，這是一書的總名，孔子之孫子思所作。

子程子曰：「不偏之謂中，不易之謂庸。」程子是宋時大儒，名頥，字正叔，號伊川。下一子字是男子之通稱，上一子字是後學之尊稱。程子解中庸說：「這理具於人心，無所偏倚，所以名之曰中；行之日用，不可改易，所以名之曰庸。

中者，天下之正道；庸者，天下之定理。」程子又說，中者，是天下共由的正道；庸者，是古今常行不變的定理。如父子之親，君臣之義，夫婦之别，長㓜之序，朋友之信，天下之人，誰能不由這道理行？從古至今，誰能變易得？所以說中者，天下之正道；庸者，天下之定理。

此篇乃孔門傳授心法，子思恐其久而差也，故華之於書，以授孟子。其書始言一理，中散為萬事，末復合為一理。此篇是指中庸這一本書。子思，是孔子之孫，名伋。孟子，是子思弟子，名軻。恐是懼怕的意思。程子說，中庸這一本書，乃是孔門師弟子相傳授心上的妙法。孔子傳之曾子，曾子傳之子思，當時只是口口相傳，及到子思之時，恐怕去聖愈逺，後面未免有差失處，乃把平日口授的言語，寫在書上，傳與他弟子。孟軻這一書，始初說性命原於天，只一箇理，到中間却散為萬事，如達道、達德、九經、三重之類，無所不備。及至末章，推到「上天之載，無聲無臭」，又只是這一理。

「放之則彌六合，卷之則退藏於宻」，其味無窮，皆實學也。善讀者玩索而有得焉，則終身用之，有不能盡者矣。放，是推開的意思。彌，是充滿。上下四方叫做六合。卷，是収斂的意思。玩，是玩味。索，是思索。程子又說，這箇中庸的道理，推開去則充滿於六合，收斂來則退藏於一心。中間意味無有窮盡，都是着實有用的學問，不比那虚無寂滅之教，不可見於行事。善讀這書的，玩味思索，於其中義理，件件看得明白，以之修身而身修，以之治人而人治，自少至老，終身受用，有不能盡者矣。

天命之謂性。命，是令。性，即是理。天坐人物，既與之氣以成形，必賦之理以為性，便是天命令他一般，所以說「天命之謂性」。

率性之謂道。率，是循。道，是道路。人物各循其性之自然，則其日用事物之間，莫不各有當行的道路，所以說率性之謂道，修道之謂教。修是品節之也。性道雖是一般，而氣禀或異，故不能不失其中。聖人於是因其所當行者而品節之，以為法於天下，所以說「修道之謂教」。

「道也者，不可須㬰離也，可離非道也。」道是日用事物當行之理，皆性之德而具於心，無物不有，無時不然，如何須㬰離得他？若其可離，則是外物而非率性之道矣。所以說「道也者，不可須㬰離也，可離非道也。是故君子戒慎乎其所不睹，恐懼乎其所不聞。是故」是承上文說。子思說君子因道不可離，心裏常存敬畏，於那目所不覩之處，雖是須㬰之頃，亦戒慎而不敢忽，於那耳所不聞之處，雖是須㬰之間，亦恐懼而不敢慢，所以存天理之本然，而不使離道於須㬰也。

「莫見乎隱，莫顯乎㣲，故君子慎其獨也。」隱是幽暗。㣲是細事。獨是人所不知而己。所獨知之地，就指那隱㣲說。子思又說，幽暗之中，細㣲之事，人以為可忽考，殊不知其迹雖未形而幾則已動，人雖不知而己獨知之，則是天下之事，更無有著見明顯而過於此者。所以君子之心既常戒懼，而於此幽暗之中，細㣲之事，雖人所不知而己，所獨知之地，尤必極其謹慎而不敢忽，所以遏人欲於將萌，而不使其潛滋暗長於隱㣲之中，以至離道之逺也。

喜怒哀樂之未發謂之中，發而皆中節謂之和。喜，是喜悅。怒，是忿怒。哀，是悲哀。樂，是快樂。子思說，喜、怒、哀、樂這四件是人之情，未與物接時，都未發出來，乃是人之性。這性渾然在中，無所偏倚，故謂之中。及其既與物接，這喜、怒、哀、樂發將出來，件件都中節，無所乖戾，故謂之和。

「中也者，天下之大本也。和也者，天下之達道也。」子思又說，這未發之中，便是天命之性，天下萬事萬物之理，皆從此出，道之體也，所以為天下之大本。這發皆中節之和，便是率性之道，天下古今所共由之路，道之用也，所以為天下之達道。

致中和，天地位焉，萬物育焉。致，是推極的意思。位，是安其所。育，是遂其生。子思又說，人能自戒懼而約之，以至於至靜之中，無所偏倚，則吾之心正，天地之心亦正。故三光全、寒暑平，山岳奠，河海清，而天地各安其所矣。自謹獨而精之，以至於應物之處，無少差謬，則吾之氣順，天地之氣亦順。故草木蕃盛，鳥獸魚鱉咸若，而萬物各遂其生矣。右弟一章。前面自「天命之性」至「萬物育焉」，是子思作中庸第一章書。

仲尼曰：「君子中庸，小人反中庸。」仲尼，是孔子的表字。君子，是能體道的人。中庸，是不偏不倚、無過不及、平常的道理。小人，是不能體道的人。反，是相背的意思。子思引他祖孔子之言說，君子之人，於中庸之道，身體而力行之，日用常行，無不是這道理，故曰「君子中庸」。小人之人，於中庸之道，不能身體而力行之，日用常行，都背着這道理，故曰「小人反中庸」。

君子之中庸也，君子而時中；小人之中庸也，小人而無忌憚也。時中，是隨時處中。無忌憚，是無敬忌畏憚的意思。子思解上文說，君子之所以為中庸者，以其能戒謹不睹，恐懼不聞，既有了君子之徳，而又能隨時以處中，故曰君子而時中。小人之所以反中庸者，以其有小人之心，而又無所忌憚，故曰小人而無忌憚也。右第二章。這是中庸書第二章。

子曰：「中庸其至矣乎！民鮮能久矣。」中庸，即是那不偏不倚、無過不及、平常的道理。子思引孔子說，天下之理，過則失中，不及則未至。惟有這中庸的道理，不失之太過，不失之不及，所以為「至」。只是百姓每少能盡得這道理，已非是一日了，所以說「民鮮能久矣」。

右第三章。這是中庸書第三章。

子曰：

「道之不行也，我知之矣，知者過之，愚者不及也。」道者，天理之當然，即是那中庸的道理。子思又引孔子說，這中庸的道理，不行於天下，我知道這縁故。只為那明智的人，知之太過，以為道不足行；那愚昧的人知之不及，又不知道之所以行，所以這道理不行於天下。

「道之不明也，我知之矣，賢者過之，不肖者不及也。」賢者，是有德的人。不肖者，是不賢的人。孔子說，這中庸之道，不明於天下，我知道這縁故。只是賢者好行那驚世駭俗的事，既以道為不足知，常過乎中了。不肖者卑汚苟賤，既不能行這中道，又不求所以知，常不及乎中了。此道之所以不得明於天下也。

「人莫不飲食也，鮮能知味也。」飲食，是譬喻明與行說。味，是譬喻中說。孔子又說，人於日用間，誰不飲食？只是少有能知其滋味之正。恰似這中庸的道理，誰不要明？誰不要行？只是明不到那中處，行不到那中處，所以有太過不及之弊。右第四章。這是中庸書第四章。

子曰：「道其不行矣夫！」孔子說，中庸之道，因是不明於世，所以不行於世。子思引來，承接上文鮮能知味之言，以起下章大舜能知能行之意。

右第五章。這是中庸書第五章。

子曰：「舜其大知也與。舜好問而好察邇言，隱惡而揚善，執其兩端，用其中於民，其斯以為舜乎！」「舜」，是虞帝。「知」，是知之明。「問」，是訪問。「察」，是審察。邇言，是淺近的言語。「隱」，是不宣露的意思。「惡」，是不好的言語。「揚」，是不隱匿的意思。「善」，是好的言語。「執」，是執持。兩端，如小大、厚薄之類。「中」，是中道。子思引孔子之言說，有虞帝舜，他是大知的聖人。他凡遇事物之來，好要訪問。雖聞淺近的言語，也好要審察。若所言不好的，便隱而不發；若言語好的，便稱揚於衆。不但如此，於那好言語中間，又執持兩端，自家度量，取其合着中道的用之。這是大舜不自用其知，取衆人之知以為知，此知之所以無過不及，而道之所以行也。

右第六章。這是中庸書第六章。

子曰：「人皆曰予知，驅而納諸罟擭陷阱之中，而莫之知辟也。人皆曰予知，擇乎中庸而不能期月守也。」「知」，是聰明的意思。「驅」，是逐。「罟」，是網。「擭」，是機檻。「陷阱」，是掘的坑坎。都是揜取禽獸者。期月，是滿一月。子思引孔子之言說，天下之人，箇箇都說自己明知，然日用之間，禍機在前，便當辟去。今乃被人驅逐，如禽獸落在網罟機檻之中，陷在陷阱坑坎之内，不知辟去，如此豈得為知乎？天下之人，箇箇都説自己明知，然處事之時，辨别衆理，擇得箇中庸，便當謹守不失。今乃不能滿一箇月，便已失去，如此又豈得為知乎？言知禍而不知辟，譬喻能擇而不能守，皆不得為知也。

右第七章。這是中庸書第七章。

子曰：「回之為人也，擇乎中庸，得一善，則拳拳服膺而弗失之矣。」回，是孔子弟子顔回。擇，是辨别的意思。拳拳，是奉持的意思。服，是著。膺，是胸。子思引孔子之言說，顔回之為人，於天下事物，都辨别箇中庸的道理，但得了一件善道，便拳拳然奉持在心胸間，守得堅定，不肯須㬰失了。這是顔回知得中庸道理明白，故擇之精而守之固如此。此行之所以無過不及，而道之所以明也。

右第八章。這是中庸書第八章。

子曰：「天下國家可均也，爵禄可辭也，白刃可蹈也，中庸不可能也。」均，是平治。孔子說，天下國家是至難平治的，然資禀之近於知者，能均得。爵禄是至難推却的，然資禀之近於仁者，能辭得。白刃是至難冒犯的，然資禀之近於勇者，能蹈得。三者雖若至難，其實容易。至於中庸，是不偏不倚，無過不及，而平常之理，雖若容易，然非義精仁熟，而無一毫人欲之私者，不能到得，所以說中庸不可能也。

右第九章。這是中庸書第九章。子路問强。子曰：「南方之强與？北方之强與？抑而强與？」子路，是孔子弟子，姓仲，名由，字子路。抑，是語辭。而，是汝。子路好勇，故以强為問。孔子答他說，汝之所問者，乃是南方之所謂强與？北方之所謂强與？抑是汝之所當强者與？其說詳見下文。

「寛柔以教，不報無道，南方之强也，君子居之。」寛，是寛容。柔，是柔巺。無道，是横逆不循道理。孔子說，如何是南方之强？人能寛容柔巺，以教誨人之不及，人或以横逆不循道理的事來加我，我亦直受之，不去報復他，這便是南方之強。葢南方風氣柔弱，故以含忍之力勝人為強，此則君子之道，故曰君子居之。

衽金革，死而不厭，北方之強也，而強者居之。衽，是席。金，是刀鎗之類。革，是盔甲之類。孔子又說，如何是北方之強？那刀鎗、盔甲，是征伐時所用的凶器，人所畏怕的。今乃視之如卧席一般，雖至於死，而無厭悔之意，這便是北方之強。葢北方風氣剛勁，故以果敢之力勝人為強，此則強者之事，故曰強者居之。

「故君子和而不流，強哉矯。中立而不倚，強哉矯。國有道，不變塞馬，強哉矯。國無道，至死不變，強哉矯。」「君子」，是成德之人。和，是和順。「流」，是流蕩。強，是強勇。矯，是強貌。「強哉矯」，是賛歎之辭。倚，是偏着。變，是改變。塞，是未達。孔子說，人若和順，易至於流蕩，君子雖與人和順，而不至於流蕩，其強之矯矯者。人若中立，易至於偏倚，君子能卓然自立而不至於偏倚，其強之矯矯者。君子當國家有道之時，達而在上，不改變了未達之所守，其強之矯矯者。當國家無道之時，雖至於死，不改變了平生之所守，其強之矯矯者。這四件是君子之強，乃學者之所當勉。孔子以是告子路，所以抑其血氣之剛，而進之以德義之勇也。

右第十章。這是中庸書第十章。

子曰：「素隱行怪，後世有述焉，吾弗為之矣。」素字，當作「索」字，是求也。隱，是隱僻。怪，是怪異。述，是稱述。孔子說，有等人深求隱僻之理，要知人之所不能知；過為詭異之行，要行人之所不能行。這等所為，足以欺世而盗名，故後世或有稱述之者。此知之過而不擇乎善，行之過而不用其中，不當強而強者也。聖人豈肯為此事哉？所以說「吾弗為之矣」。

君子遵道而行，半塗而廢，吾弗能已矣。遵，是依。塗，是路。廢，是棄。己，是止。孔子說，君子能擇乎善，遵依此道而行。然用力不足，行到半塗中，却廢棄了。此其知雖足以及之，而行有不逮，當強而不強者也。聖人自謂，我却遵道而行，行必到盡處，自不肯半塗而廢了。非勉焉而不敢廢，則至誠無息，行必到那盡處，自有所不能止，所以說「吾弗能已矣」。

君子依乎中庸，遯世不見知而不悔，唯聖者能之。依，是循。遯，是隱遯。悔，是怨悔。孔子又說，君子不為素隱行怪，則依乎中庸之道而行。又不肯半塗而廢，是以隱遯於世，人不見知，亦無怨悔。此中庸之成德，正吾夫子之事，而謙不自居，所以說「唯聖者能之」。

右第十一章。這前面是中庸書第十一章。

君子之道費而隱。道，即是中庸之道。惟君子為能體之，所以說君子之道。費，是用之廣。隱，是體之㣲。子思說，君子之道，有體有用。其用廣大而無窮，其體則㣲妙而難見。如下面說的便是。

夫婦之愚，可以與知焉。及其至也，雖聖人亦有所不知焉。子思說，這君子之道，就一事上說，雖至愚的夫婦，他也有箇自然之良知，不待學而知者。若論到那全體至極處，雖生知的聖人，也有知不盡處。

夫婦之不肖，可以能行焉。及其至也，雖聖人亦有所不能焉。子思又說，這君子之道，就一事上看，雖是箇不肖的夫婦，他也有箇自然之良能，不待學而能者。若論到全體至極處，雖安行的聖人，也有行不盡處。這兩段都是說君子之道費而隱的意思。

天地之大也，人猶有所憾。憾，是怨恨的意思。子思說，這君子之道，若論到那全體至極處，不止聖人不知不能，雖天地也有不能盡處。如天能覆而不能載，地能載而不能覆；或當寒不寒，當熱不熱；或水旱蟲蝗，或風雷霜雹；或為善的不降與他福，為惡的不降與他災，也未免喫人怨恨。

故君子語大，天下莫能載焉；語小，天下莫能破焉。子思又說，這君子之道，若就那廣大處說，則極於至大而無外，舉天下載不了；就那㣲小處說，則入於至小而無内，舉天下破不開。這都是用之廣處。然其所以然者，則隱而莫之見，便是體之㣲處。

詩云：「鳶飛戾天，魚躍于淵。」言其上下察也。詩，是大雅旱麓篇。「鳶」，是鴟鳥。「戾」，是至。「躍」，是跳。「淵」，是水深處。「其」，是指此理而言。「察」，是昭著。詩人說，鳶之飛則至於天，魚之躍則在于淵。子思引而解之說，「鳶飛戾天」，是言此道理昭著於上。「魚躍于淵」，是言此道理昭著於下。皆由率性之自然，這便是「費」。然其所以然者，則非見聞所及，這便是「隱」。

「君子之道，造端乎夫婦。及其至也，察乎天地。」「造端」，是託始的意思。子思又說，君子之道，自其近小處而言，託始於夫婦居室之間，無非此道之流行。及那至極處，昭著于天髙地下之際，無非此道之呈露。子思言此，所以通結上文費、隱之意。

右第十一章。這前面是中庸書第十二章。

子曰：「道不逺人。人之為道而逺人，不可以為道。」「道」，便是「率性之道」。子思引孔子之言說，率性之道，只在君臣、父子、夫婦、長㓜、朋友之間，衆人之所能知能行者，故常不逺於人。若為道的人，厭其卑近，以為不足為，離了君臣、父子、夫婦、長幼、朋友，務為髙逺難行之事，則便不是道了，所以說「不可以為道」。

詩云：「伐柯伐柯，其則不逺。」「詩」，是豳風伐柯之篇。「伐」，是砍伐。「柯」，是斧柄。「則」，是法則。豳風之詩說，人手中執着斧柄，去砍那木來做斧柄。那斧柄長短的法則，不必别處逺求，只就這手中所執的，便見道之不逺於人，亦是如此。

「執柯以伐柯，睨而視之，猶以為逺。」睨，是斜看。孔子又解詩說，把手中所執的斧柄，與那所伐的斧柄比來，雖是法則相似，還有彼此之不同，故伐木做斧柄的，看那手中斧柄的法則，尚以為逺。

「故君子以人治人，改而止。」以，是用。治人，猶言責人。改，是改過。孔子又說，執柯伐柯，固有彼此之不同，若是以人治人，則為人的道理，都在各人身上，所以君子責人，就用他身上原有的道理。如事親之孝，事長之弟，這道理都是各人原有的。若是不孝不弟，便把那孝弟的道理去責他，他若肯改過為孝為弟，就便止了，再不去責他。這是責之以其所能知能行，不是要他逺人以為道也。

「忠恕違道不逺，施諸己而不願，亦勿施於人。」盡己之心叫做忠，推己及人叫做恕。違，是彼此相去的意思。道，即是率性之道。孔子說，忠恕這兩件，與率性之道相去不逺。如人以横逆加於我，我心裏不欲他如此，則推己之心以度人，知道他的心與我一般，我也不以此横逆加于人，這便是忠恕之事。

「君子之道四，丘未能一焉。」丘，是孔子的名。孔子自謙說，君子之道有四件，我於這四件的道理，一件也不能盡得，下文乃詳言之。

「所求乎子以事父，未能也；所求乎臣以事君，未能也；所求乎弟以事兄，未能也；所求乎朋友先施之，未能也。」求，是責。孔子説，所謂君子之道四，而未能一者，何以見之？且如為子之道在於孝，我之所責乎子者，欲其孝於我，反求乎我之所以事父，却未能如我之所以責子者；為臣之道在於忠，我之所責乎臣者，欲其忠於我，反求乎我之所以事君，却未能如我之所以責臣者。悌為事兄之道，所責乎弟者，欲其悌於我，反求乎我之所以事兄者，却未能克盡其悌。信為朋友之道，所責乎朋友者，欲其信於我，反求乎我之所以交朋友者，却未能先施之以信。這四件君子之道，孔子都說未能。其實，是自謙之詞。

庸德之行，庸言之謹，有所不足，不敢不勉，有餘不敢盡。言顧行，行顧言，君子胡不慥慥爾。庸，是平常。庸徳，是常行的德行。庸言，是常說的言語。「行」，是踐其實。「謹」，是擇其可。「慥慥」，是篤實的模様，賛美之辭也。孔子說，人於那平常之德，必要踐其實而後行；於那平常之言，必要擇其可而後說。然行常失於不足，有不足處，不敢不勉力做去。言常失於有餘，若有餘處，不敢盡說出來。德不足而勉，則行益力。言有餘而訒，則謹益至。謹之至，則言顧行矣。行之力，則行顧言矣。言行相顧如此，豈不是慥慥然篤實之君子乎？凡此皆不逺人以為道之事也。

右第十三章。這前面是中庸書第十三章。

君子素其位而行，不願乎其外。素，是見在。位，是地位。願，是願慕。子思說，君子之人，但因見在所居之位，而為其所當為，無有慕外之心。

素富貴行乎富貴，素貧賤行乎貧賤，素夷狄行乎夷狄，素患難行乎患難。富貴，是有爵禄的。貧賤，是無爵禄的。夷狄，是外國。患難，是困苦。君子見在富責，便行那富貴所當為的事；見在貧賤，便行那貧賤所當為的事；見在夷狄，便行那夷狄所當為的事；見在患難，便行那患難所當為的事。這是說「素位而行」的意思。君子無入而不自得焉。自得，是安舒的意思。子思說，君子於富貴、貧賤、夷狄、患難之間，惟為其所當為，隨其身之所寓，坦然安舒，無所入而不自得。這是承上文「素其位而行」說。

在上位不陵下，在下位不援上，正己而不求於人則無怨。上不怨天，下不尤人。陵，是陵虐。援，是攀援。怨，是怨憤。子思又説，君子居人上以臨下，則安於在上之位，不肯陵虐那下面的人。居人下以事上，則安於在下之位，也不敢攀援那上面的人。惟正其身而不求於人，自然無有箇怨憤的心。上面不敢怨憤於天，下面也不敢過尤於人。這是承上文「不願乎其外」說。

故君子居易以俟命，小人行險以徼幸。易，是平地。俟，是等候。命，是天命。險，是不平穩的去處。徼，是求。幸，是不當得而得的。子思說，君子素位而行，隨其所寓，都安居在平易的去處，一聽候着天命，無有慕外的心。小人却常行着險阻不平穩的去處，以求理所不當得者。君子小人之不同如此。

子曰：「射有似乎君子，失諸正鵠，反求諸其身。」射，是射箭。射弸裏面畫布叫做正，棲皮叫做鵠。子思又引孔子之言說，射箭的人，與那君子人相似。君子凡事正己而不求人。射箭的人，若是不中那正鵠，只責自家射的不好，不怨尤他人，豈不有似君子乎？這是通結上文的意思。

右第十四章。這前面是中庸書第十四章。君子之道，辟如行逺必自邇；辟如登高必自卑。道，即是中庸之道。辟，與譬喻的「譬」字同。邇，是近。登，是升。卑，是下。子思說，君子之道，固無所不在，而進道的工夫，却自有箇次序，不可躐等。辟如行路一般，要到那逺處，必須從近處起程，方可到得，未有不由近而能至逺者。辟如登髙一般，要到那髙處，必須從下面上去，方可到得，未有不由下而能升髙者。所以說君子之道，辟如行逺必自邇，辟如登髙必自卑。詩曰：「妻子好合，如鼔瑟琴。兄弟既翕，和樂且耽。宜爾室家，樂爾妻孥。」詩，是小雅篇。合，是和合。鼓，是彈。琴、瑟，都是樂器。翕，也是和合。耽，是久。孥，是子孫。詩經裏說，人能和于妻子，意氣和悦，有如彈琴瑟一般。宜於兄弟，心志和樂，樂而且久。為室家的，則相諧和，無乖戾的意思；為妻孥的，則相懽樂，無怨怒的意思。

子曰：「父母其順矣乎。」順，是安樂。孔子因讀這詩，歎息説，人能和於妻子，宜於兄弟如此，則上面為父母的心，其亦安樂矣乎。子思引詩及此語，所以發明上文行逺自邇，登髙自卑之意。

右第十五章。這前而，是中庸書第十五章。

子曰：「鬼神之為德，其盛矣乎！鬼，是隂氣之靈。神，是陽氣之靈。氣之伸處便是神，氣之歸處便是鬼。這是天地之功用，造化之迹。這德字，不是德行，只是說性情功效。性情是鬼神之體，功效是鬼神之用，這便是德。子思引孔子之言說，鬼神在天地間，無所不在，無所不能，豈不極盛矣乎！

視之而弗見，聽之而弗聞，體物而不可遺。體物，是為物之體。子思又引孔子之言説，鬼神無有形象，目視之而不可見；無有聲音，耳聽之而不可聞。其體雖至隱，而其用則至顯。凡物之生，都是隂陽之氣合；凡物之死，都是陰陽之氣散。是鬼神為物之體，凡物都遺他不得。此鬼神之德，所以為盛也。

使天下之人齊明盛服，以承祭祀。洋洋乎如在其上，如在其左右。齊，是齊戒。明，是明潔。盛服，是美盛的衣服。洋洋，是流動充滿的意思。左右，是兩旁。子思又引孔子之言說，鬼神之靈，能使天下的人，齊明以齊其内，盛服以飾其外，畏敬奉承，以供祭祀。當此之時，但見那鬼神之靈，洋洋乎流動充滿。仰瞻于上，便恰似在上面一般；顧瞻於旁，便恰似在左右一般。這便是體物而不可遺之驗。

詩曰：神之格思，不可度思，矧可射思。」詩，是大雅抑之篇。格，是來。度，是測度。「矧」字，解做況字。射，是厭。三箇「思」字，都是語辭。孔子論鬼神為德之盛，於此引大雅抑之詩說，鬼神之來格，視不見，聽不聞，不可得而測度，況可厭怠而不敬乎？

夫㣲之顯，誠之不可揜如此夫。誠，是真實無妄之謂。孔子又説，鬼神視之不見，聽之不聞，雖若㣲妙難知，然體物不遺，洋洋如在，却又甚是顯著。夫鬼神之德，㣲之所以顯者，何哉？蓋鬼神不過是箇陰陽合散，而陰陽之合散，無非是箇真實無妄的，故其發見昭著之不可揜如此。這又是總結上文的意思。

右第十六章。這前面是中庸書第十六章。

子曰：「舜其大孝也與！德為聖人，尊為天子，富有四海之内，宗廟饗之，子孫保之。」「宗廟」，是祭祀祖先的去處。子思引孔子之言說，古之聖君帝舜，其可謂之大孝也與！何以見之？以言其德，則徳之盛，至于為聖人；以言其位，則位之尊，至于為天子；以言其富，則兼四海之内而皆有之。由是上而有宗廟之建，則祖考歆饗其祭祀；下而有似續之傳，則子孫保守其胤祚。帝舜德位福禄，件件都到那至極處，此其所以為孝之大也。

故大德必得其位，必得其禄，必得其名，必得其夀。位、禄、名、夀，是大德的徵驗。子思又引孔子之言說，人君有盛大之德，必然得天下至尊之位，必然得天下至厚之禄；必然得美好的聲名，必然得長逺的夀數。葢有其德必有其驗，如舜有大孝，能得禄、位、名、夀便是。

故天之生物，必因其材而篤焉。故栽者培之，傾者覆之。材，是材質。篤，是厚。培，是培養。覆，是覆敗。孔子又説，上天生物，必因他材質而加厚他。凡物之栽植的，有生長之理，便降雨露以滋養他。物之傾仆的，有覆敗之理，便降霜雪以覆敗他。所以明舜之有德，必得位、禄、名、夀，乃是天道自然如此。

「詩曰：嘉樂君子，憲憲令德。宜民宜人，受禄于天。保佑命之，自天申之。」「詩」，是大雅假樂篇。「嘉樂」，是可嘉可樂。「憲」字，本是「顯」字。「令德」，是美德。「宜」，是合。民，指百姓説。「人」，指百官說。「保佑」，是眷顧的意思。「申」，是重。孔子引詩說，可嘉可樂的君子，有顯顯之美德，在外合乎百姓的心，在内合乎百官的心，故能受天之禄，而為天下之主。天既從而眷顧之，又從而申重之，即是天因其材而篤之的意思。

故大德者必受命。「受命」，是受天命為天子。孔子又總結上文之意說，有大德於己者，必受上天之命而為天子。如舜有大德而得禄、位、名、夀便是。

右第十七章。這前面是中庸書第十七章。

子曰：無憂者，其惟文王乎！以王季為父，以武王為子，父作之，子述之。「憂」，是憂慮。「文王」，是周文王。「王季」，是文王的父。「武王」，是文王的子。「作」，是創始。「述」，是繼述。孔子說，從古帝王心無憂慮的，只有文王。如何見得？葢文王上有王季之賢而為之父，下有武王之聖而為之子。王季克勤王家，其功德已創作於前。武王奄有四海，其功業又繼述於後，此文王之心所以無憂也。

武王纘大王、王季、文王之緒，壹戎衣而有天下，身不失天下之顯名，尊為天子，富有四海之内，宗廟饗之，子孫保之。「武王」，是周武王。「纘」，是承繼。「大王」，是武王的曾祖。「王季」，是武王的祖父。文王，是武王的父。緒，是統緒。戎衣，是盔甲之類。孔子又說，武王纘繼他祖宗大王、王季、文王的統緒，一着戎衣以伐商紂，遂有了天下，百姓每都仰戴稱美他，他自身不失了天下顯著的名聲。以言其尊，則至於為天子；以言其富，則兼四海之内而皆有之。上而祖考，則安饗宗廟之祭祀，下而子孫，則世世保守帝王之基業。此武王所以為達孝也。

武王末受命，周公成文、武之德，追王大王、王季，上祀先公以天子之禮。末，是老。大王，是王季的父。王季，是文王的父。先公，謂組紺以上至后稷，又是大王、王季的祖。孔子說，當初武王到老年來，方纔受天命為天子，故制作的事，不曾為得。到周公相成王，乃推文王、武王的意思，及乎王迹之所由起。故大王、王季生時未嘗稱王，今特追尊以王者的稱號。組紺以上，未嘗為天子，又推大王、王季的意思，把天子的禮來祭之。

斯禮也，達乎諸侯、大夫及士、庶人。「斯」字，解做「此」字。達，是通。庶人，是百姓。上文那尊親的禮，不獨行於朝廷，又推之以制為禮法，通行於天下，使凡天下為諸侯的，為大夫的，為士與百姓的，各得以尊其親。這可見周公的達孝。

父為大夫，子為士，葬以大夫，祭以士。父為士，子為大夫，葬以士，祭以大夫。葬，是葬埋。祭，是祭祀。孔子說，周公制禮法，以通行於天下。若為父的曾做大夫，為子的却做士，父沒了時，安葬便用大夫之禮，祭祀便用士之禮。若為父的只做士，為子的却做大夫，父沒了時，安葬便用士之禮，祭祀便用大夫之禮。蓋葬用死者之爵，祭用生者之禄，禮當如此。

期之䘮，達乎大夫。三年之䘮達乎天子。父母之䘮，無貴賤，一也。期，是一年。䘮，是䘮服。達，是通達的意思。子思又引孔子之言說，周公制禮以通行天下，大凡伯叔兄弟一年的䘮服，自庶人以上，通於大夫，皆行之，天子與諸侯都不行了。若是父母三年之䘮，則下自庶人以上至於天子，皆通行之。蓋人皆由父母而生，恩義深重，無有分别，所以說無貴賤一也。右第十八章。這前面是中庸書第十八章。

子曰：「武王、周公，其達孝矣乎。」達，是通達。達孝，是通天下之人皆謂之孝。子思引孔子之言說，武王、周公能孝其親，通天下的人，無一箇不稱他做孝，所以謂之達孝。下面說的便是。

夫孝者，善繼人之志，善述人之事者也。「善」，是能。「繼」，是繼續。「志」，是心志。「述」，是傳述。「事」，是事功。「人」，是指前人說。孔子又說，武王、周公所以謂之達孝者，無他，只是他能繼志迷事而已。蓋前人有欲為的心志而未成，他便能繼續之，使有成就。前人有已成的事功而可法，他便能傳迷之，使不廢墜了。所以通天下的人，無不稱他做孝。

春秋修其祖廟，陳其宗器，設其裳衣，薦其時食。「修」，是整飭。「祖廟」，是祭祀祖先的去處。「陳」，是陳設。「宗器」，是先世所藏的重器。「裳衣」，是先世所遺的衣服。「薦」，是供薦。「時食」，是四時該薦的品物。孔子又說，武王、周公制為祭禮，當那春秋的時節，便整飭那祭祀的去處，陳那先世所藏的重器，設那先世所遺的衣服，供薦那四時該用的品物。

宗廟之禮，所以序昭穆也。序，是次第。「昭穆」，是宗廟的位次。左邉向南為昭，取昭明之義。右邉向北為穆，取深逺之義。武王、周公制祭祀宗廟之禮，祖宗神位，左邉為昭，右邉為穆，各有箇次序。其子孫助祭的，也各因祖宗的昭穆以為次序，故曰「所以序昭穆也」。序爵，所以辨貴賤也。序事，所以辨賢也。旅酬下為上，所以逮賤也。燕毛，所以序齒也。「爵」，是公、侯、卿、大夫。「事」，是宗祝、有司之職事。「旅」，是衆。「酬」，是導飲。「毛」，是毛髪。「齒」，是年數。宗廟中祭祀，必以公、侯、卿、大夫的爵位為次序，所以辨别貴賤之等。宗祝、有司的職事，必擇禮儀純熟者為之，所以辨别賢能之人。到那祭祀將畢，行旅酬之禮，賔弟子，兄弟之子，各舉□於其長而衆相酬，這是逮及賤者，使亦得以申其敬也。到那祭祀已畢，行燕飲之禮，則以毛髪之色為坐次髙下，這是只論其年數之長幼也。

踐其位，行其禮，奏其樂，敬其所尊，愛其所親，事死如事生，事亡如事存，孝之至也。「踐」，是踐履。「位」，是祭祀的位。「禮」，是祭祀的禮。「奏」，是作。「樂」，是祭祀的樂。「敬」，是恭敬。「所尊」，是先王的祖考。「愛」，是慈愛。「所親」，是先王的子孫臣庶。「事」，是事奉。孔子又說，武王、周公善繼人之志，善述人之事。其所制祭祀之禮，當祭之時，踐履着先王祭祀的位，行着先王祭祀的禮，奏着先王祭祀的樂，誠意篤至，恭敬先王的祖考，恩誼周徧，慈愛先王的子孫臣庶。先王雖死，事奉他如生的一般。先王雖亡，事奉他如存的一般。這祭祀中間，都是繼志迷事的意思，所以謂之孝之至也。

「郊社之禮，所以事上帝也。宗廟之禮，所以祀乎其先也。明乎郊社之禮，禘嘗之義，治國其如示諸掌乎！」「郊」，是祭天。「社」，是祭地。「先」，是指祖宗說。「禘」，天子宗廟之大祭，追祭太祖之所從出於太廟，而以太祖配享。「嘗」，是秋祭之名。四時皆有祭，此特舉其一件。「示」，與視、「看」的「視」字同。「掌」，是手掌。「示諸掌」，言易見也。孔子又說，郊、社所行之禮，所以祭祀上帝與后土；宗廟中所行之禮，所以祭祀祖宗。這禮中間都有箇義理，人能明得祭祀天地之禮、祭祀祖宗之義，則仁孝誠敬，無所不至，推之以治天下，便似看那手掌一般，這等容易，所以說「治國其如示諸掌乎」。右第十九章。這前面是中庸書第十九章。

哀公問政。子曰：「文、武之政，布在方䇿。其人存則其政舉，其人亡則其政息。」「哀公」，是魯國的君。「文、武」，是周文王、武王。「布」，是陳列。「方」，是木版。「䇿」，是竹簡。古時未有紙劄，用木版、竹簡寫書。「息」，是滅。魯哀公問孔子說，為政的道理是如何？孔子對說，文王、武王雖已没了，當時所行的政事，都陳列在木版竹簡中。如今若有那時這等的君臣，則文王、武王的政事便都興舉了；若無有那時這等的君臣，則文王、武王的政事便都息滅了。所以說其人存則其政舉，其人亡則其政息。

人道敏政，地道敏樹。夫政也者，蒲盧也。「敏」，是快速的意思。「樹」，是種。「蒲盧」，是蒲葦。孔子又告哀公說，以人立政，易於興舉。譬如以地種樹，易於發生，甚是快速。那蒲葦在地，尤是易生之物，但種上便發生出來，所以立政正如種蒲葦一般，何難之有？

故為政在人，取人以身，修身以道，修道以仁。「人」，是賢臣。「身」，指君身説。「道」，即是天下之達道。「仁」，是本心之全德。孔子又說，人道敏政，所以人君為政，在乎得賢臣以為輔佐。要取用賢人，又須修自家身以為法則。要修自家的身，必須盡君臣、父子、夫婦、兄弟、朋友當然的道理。要修這道，又須全盡本心之德，不可有一些虧欠。德全于身，則有是君，有是臣，而政無不舉矣。

仁者，人也，親親為大。義者，宜也，尊賢為大。親親之殺，尊賢之等，禮所生也。「人」，指人身而言。上一箇「親」字，是就奉事說。下一箇「親」字，是指親族說。「宜」，是分别事理，各有箇當然處。「尊」，是敬。賢，是有德的人。「殺」，是降殺。等，是等級。「禮」，是天理之節文。孔子又說，仁是人所得以有生之理。具這生理，自然便有惻怛慈愛之意。而愛莫大於愛親，故曰「仁者人也，親親為大」。有仁便有義。義是分别事理，使之各得其宜。而所宜者莫先於尊賢，故曰「義者，宜也，尊賢為大」。然親親中間，自父子、兄弟以至于宗族、婣黨，自然有箇降殺。尊賢中間，大賢則事之為師，次賢則資之為友，自然有箇等級。這親親之殺，尊賢之等，那天理之節文，又從此而出，故曰「禮所生也」。

故君子不可以不修身。思修身，不可以不事親。思事親，不可以不知人。思知人，不可以不知天。天，即是理。孔子又説，「為政在人，取人以身」。若自家身有不修，便無以為取人的法則，所以君子在上的，不可不先修其身。修身以道，修道以仁，若不能盡親親之仁，便無以為立身的根本，所以欲修其身，不可不先事其親。欲盡事親之仁，必由尊賢之義。若不能知人，則所親或非其人，所由或非其道，不免辱身危親，所以思事親又不可以不知人。親親之殺，尊賢之等，皆是天理之自然。若不能知天，則自家心裏不明，於人之智愚、賢否，皆不能辨别，所以思知人又不可以不知天。

「天下之達道五，所以行之者三。曰：君臣也，父子也，夫婦也，昆弟也，朋友之交也。五者天下之達道也。」達道，是天下古今人所通行的道理。三，是指下文知、仁、勇三件。昆弟，即是兄弟。孔子告哀公說，天下古今人所通行的道理有五件，所以行這道理，却在於知、仁、勇三者之德。那五件是天下的達道？相臨而為君臣，君臣有箇義的道理；相生而為父子，父子有箇親的道理；相配而為夫婦，夫婦有箇别的道理；同氣而為兄弟，兄弟有箇序的道理；同道而為朋友，朋友交接有箇信的道理。這五件是人人之所固有，人人之所通行，所以為天下之達道也。

知、仁、勇三者，天下之達德也，所以行之者一也。這是承上文說。達道雖人所共由，然必知以知此道，仁以體此道，勇以強此道。這知、仁、勇三件，乃天下古今所同得之理，所以說天下之達德。然要行這三達德，又只在一件。是那一件？不過是誠而已。誠，是真實無妄。這三達德之中，一有不誠，則人欲間之，而德非其德矣，故曰「所以行之者一也」。或生而知之，

或學而知之，或困而知之，及其知之，一也。這三箇知之，都是説知那達道。人性雖無不善，而氣禀則有不同，故於那達道，或有生而自能知之的，或有學而後能知之的，或有困心衡慮、發憤強求而後能知之的。這三等人，其聞道雖有蚤晚，然到那知之之地，只是一般，所以說及其知之，一也。

或安而行之，或利而行之，或勉強而行之，及其成功，一也。這三箇行之，都是說行那達道。孔子又說，人於那達道，有不待學而安然自能行之的，有真知篤好，如貪利而行之的，又有黽勉強力而行之的。這三等人，其行道雖有難易，然到那成功的去處，也只是一般。所以說及其成功，一也。

子曰：「好學近乎知，力行近乎仁，知耻近乎勇。」這「子曰」兩箇字，是書中多寫了的字。學，是學那達道。近，是相去不逺的意思。力，是用力。耻，是耻羞。孔子又說，人有未及乎達德而求入德的，若能嗜好學問，講明義理，雖未便盡知之德，而可以破其愚惑，是亦近乎知矣。能自強不息，勉力於行，雖未便盡仁之徳，而可以忘其私欲，是亦近乎仁矣。能以不如人為可羞耻，務要求及乎人，雖未便盡勇之德，而可以起其懦弱，是亦近乎勇矣。

知斯三者，則知所以修身；知所以修身，則知所以治人；知所以治人，則知所以治天下國家矣。「斯」字，解做「此」字。「三者」，指上文「好學近乎知，力行近乎仁，知耻近乎勇」三句。「人」，是對自己說。「國」，是一國。「家」，是一家。孔子又說，人君若能知得好學、力行、知耻這三件，便能入三達德，行五達道，修身的道理，不過如此。故「知斯三者，則知所以修身」。在我的道理，即是在人的道理，只從此推將去，便可以治人。故「知所以修身，則知所以治人」。一箇人的道理，即是千萬人的道理，若推將去，則天下的人，一國的人，一家的人，無有不可治的，故「知所以治人，則知所以治天下國家矣」。凡為天下國家有九經，曰：修身也，尊賢也，親親也，敬大臣也，體羣臣也，子庶民也，來百工也，柔逺人也，懷諸侯也。「經」，是常。「體」，是設以身處其地而察其心的意思。「子」，如父母愛其子一般。「百工」，是各色技藝。「柔」，是寛䘏的意思。「逺人」，是逺方來的，如商賈、賔旅皆是。「懷」，是懷服。孔子說，大凡人君治天下國家，有九件經常的道理。第一件，當先修治自家的身子。第二件，當尊禮有德的賢人。第三件，當親愛同姓的親族。第四件，當加敬那爵位隆重的大臣。第五件，當體念分理庶務的羣臣。第六件，當子愛天下的百姓。第七件，當招來那技藝百工。第八件，當寛恤那逺來的商賈賔旅。第九件，當懷服天下諸侯之國。這便是九經的條目。

修身則道立，尊賢則不惑，親親則諸父、昆弟不怨，敬大臣則不眩，體羣臣則士之報禮。重。道，即是達道。諸父，是伯父、叔父。昆弟，是兄弟。孔子又說，治天下國家，常行的道理有九件，每件各有箇效驗。人君若能修治自家的身子，則道成於己，自然做的百官每的表儀，故曰：「修身則道立。」人君若能尊禮賢人，將道理都講明了，自然無所疑惑，故曰尊賢則不惑。人君若能親愛同姓的宗族，與他同享富貴，自然無有怨恨，故曰：「親親則諸父、昆弟不怨。」人君若能敬重輔弼大臣，則信任專一，小臣不得離間，臨事自然無有迷眩，故曰「敬大臣則不眩」。人君若能把自己的心，體羣臣的心，知他心裏所欲，則羣臣必感恩圖報，都盡心盡力與朝廷幹事，故曰：「體羣臣則士之報禮重。」

子庶民則百姓勸，來百工則財用足，柔逺人則四方歸之，懷諸侯則天下畏之。勸，是悅從的意思。歸，是向。畏，是畏服。孔子又說，人君於國中百姓，能愛惜保養，如父母愛子一般，則百姓每蒙其恩澤，自然悅從，故曰：「子庶民則百姓勸。」人君於百工技藝，能招來安輯他，則百工每將他工作互相換易，以生貨財，國家用度自然充足，故曰：「來百工則財用足。」人君於那四方逺人，能柔而撫之，則凡為賔旅的，聞風慕義，誰不來歸？故曰：「柔逺人，則四方歸之。」人君於那天下諸侯，能以恩而懷之，則凡為天下之諸侯的，自然感恩畏服，故曰：「懷諸侯則天下畏之。」

齊明盛服，非禮不動，所以修身也。齊明，是齊其心之思慮，使之明潔的意思。盛服，是美盛的衣服。動，是就行事說。這以下是九經之事。孔子又說，人君於那未接物時，齊明以齊其心思，盛服以肅其容儀。到那接物之際，又隨事省察，不合於理，便不妄動。則内外交養，動靜不違，而身無不修矣，故曰「所以修身也」。

去讒遠色，賤貨而貴德，所以勸賢也。「讒」，是讒言譖人的。「色」，是女色。「貨」，是財貨。「德」，是有德之士。人君於那讒譖的小人，斥逐他，不使之在左右；於那美好的女色，疎逺他，不使之在目前；於那寶貨財物，輕賤他，不汲汲去求取；又一意貴重那有德的賢士大夫，則天下賢才，皆有所勸勉，而樂為我用矣，故曰「所以勸賢也」。尊其位，重其禄，同其好惡，所以勸親親也。官盛任使，所以勸大臣也。忠信重禄，所以勸士也。「位」，是爵位。「禄」，是俸祿。「盛」，是衆盛。「忠」，是盡已之謂。「信」，是以實之謂。人君于宗族之親，尊其爵位以貴之，重其俸禄以富之，兄弟婚姻，不使相逺，好惡之事，必與之同，則有恩有義，親族都各遂其情，故曰「所以勸親親也」。人君于輔弼大臣，官屬衆盛，足任使令，不使他親理細務，則大臣得從容于上，以道佐人主，故曰「所以勸大臣也」。人君于羣臣庶士，忠信以待之，而極其誠，重禄以養之，而極其厚，則為士者無仰事俯育之累，而樂於趨事赴功矣，故曰「所以勸士也」。

時使薄斂，所以勸百姓也。日省月試，既禀稱事，所以勸百工也。送往迎來，嘉善而矜不能，所以柔逺人也。時，謂農務閑暇之時。「斂」，是收取稅糧。「省」，是看視。「試」，是考較。「既禀」，是工食。「嘉」，是褒美。「矜」，是憐憫。孔子又說，人君于那百姓，須在農閑時役使他，不妨誤了他的農務。收取他當出的稅糧，又不過於厚，則百姓每都得安逸富足，樂於生業，故曰「所以勸百姓也」。人君於那百工，逐日看視，每月考較，均給與他禀食，必與他工作之髙下相稱，則惰者知勉而能者知勸，故曰「所以勸百工也」。人君於那逺方賔旅，往則為之授節以送之，來則豐其供給以迎之，因能授任以褒美其善，不強其所不欲，以矜憫其不能，則天下之旅皆悅而願出於其塗，故曰「所以柔逺人也」。繼絶世，舉廢國，治亂持危，朝聘以時，厚往而薄來，所以懷諸侯也。「絶世」，是說諸侯子孫已絶了的。「廢國」，是說諸侯國祚已滅了的。「朝」，是諸侯見于天子。「聘」，是諸侯使卿大夫來獻。孔子又說，人君於那天下諸侯，子孫已絶的，尋他旁支來繼續他；國祚已滅的，舉他子孫來與他封爵。整治其壞亂，教他國中上下相安；扶持其危殆，教他國中大小相恤。定其朝聘之時，每年使大夫一小聘，三年使卿一大聘，五年則諸侯自來一朝見，這是「惟恐勞其力」。制其貢賜之節，朝聘去時，燕賜之禮常從厚；貢獻來時，方物之數常從薄。這是惟恐匱其財。則天下諸侯，都竭忠効力，以藩衛王室，都無有倍畔的心，故曰所以懷諸侯也。

凡為天下國家有九經，所以行之者一也。這又結上文說，人君治天下國家，有九件經常之道，然所以行之者，只是一件。那一件也不過是誠而已。葢為治之事，件件要着實，一有不誠，則這九件皆為虚文了，故曰所以行之者一也。

凡事豫則立，不豫則廢。凡事，是指達道、達德、九經之屬說。豫，是素定。廢，是廢弛。孔子說，凡達道、達德、九經等事，都要先立乎誠，方行得去。若不先立乎誠，這凡事便都廢弛了。

言前定則不跲，事前定則不困，行前定則不疚，道前定則不窮。跲，是躓礙難行的意思。困，是窘困。疚，是病。窮，是盡。孔子又說，凡言語先立乎誠，句句着實，自然說得去，不至於有躓礙。凡事物先立乎誠，件件曽理㑹過，自然臨時做得徹，不至于窘困。凡所行先立乎誠，則心有主張，不至枉道從人，自然無有疚病。凡道理先立乎誠，則千變萬化，都有箇妙用出來，自然無有窮盡。這四句又是推說上文「凡事豫則立」的意思。

在下位不獲乎上，民不可得而治矣。獲字，解做得字。獲乎上，是得上人的心。孔子又以在下位者推言素定之意，說在下位的人，必須得上人的心，然後可以治民。若不得上人的心，則無以安於其位，雖有愛民之志，也行不得。故曰「在下位不獲乎上，民不可得而治矣」。

獲乎上有道，不信乎朋友，不獲乎上矣。孔子又說，要得上人的心，自有箇道理，不在於諛悅取容，惟取信於朋友而已。若不能取信於朋友，則志行不孚，名譽不聞，在上的人何由知得？故曰「不信乎朋友，不獲乎上矣」。信乎朋友有道，不順乎親，不信乎朋友矣。順，是承順。親，是指父母說。人要取信乎朋友，自有箇道理，只在承順自家的父母。若不順乎親，那厚處先薄了，朋友如何肯信？故曰「不順乎親，不信乎朋友矣」。

順乎親有道，反諸身不誠，不順乎親矣。反，是反求。誠，是真實無妄。人要順乎親，自有箇道理，只在誠實自家身上。若反求諸身，而所存所發有不誠實，那事親的禮節都是虚文，父母如何得悅？故曰：「反求諸身不誠，不順乎親矣。」

「誠身有道，不明乎善，不誠乎身矣。」明，是知之真的意思。人要誠其身，自有箇道理，只在乎明善。若不能察於人心天命之本然，而真知至善之所在，則好善不如好好色，惡惡不如惡惡臭，如何能誠其身？故曰：「不明乎善，不誠乎身矣。」

誠者，天之道也。誠之者，人之道也。「誠」，是真實無妄之謂。天賦與人的道理，本來真實無妄，無一些人為，這便是天之道也。誠之，是未能真實無妄，要用力到那真實無妄的地步，人事當得如此，這便是人之道也。

誠者，不勉而中，不思而得，從容中道，聖人也。誠之者，擇善而固執之者也。「勉」，是勉強。思，是思索。從容，是自然的意思。擇，是揀擇。執，是執守。誠者安而行之，不待勉強，自然中道。生而知之，不假思索，自然合理。此乃渾然天理的聖人，則亦是天之道也。誠之者，未能「不思而得」，則必辨别衆理，以明乎善；未能「不勉而中」，則必堅固執守，以誠其身。此乃未至於聖而用力修為的，則所謂人之道也。

博學之，審問之，慎思之，明辨之，篤行之。有弗學，學之弗能，弗措也。有弗問，問之弗知，弗措也。「博」，是廣博。「審」，是詳審。慎，是謹慎。「明」，是分明。「篤」，是篤實。措，是舍置的意思。孔子又告哀公說，人君欲誠其身，有五件條目。第一要博學，如達道、達德與凡天下事物之理，都須學以能之。既學了，又要審問之於人，以訂其所疑。既問了，又要謹思之於心，而求以自得。既思了，又要分明辨析，以盡公私義利之真。學、問、思、辨既有所得，必皆着實見於踐履而躬行之。這五件便是誠之之目。然為學之道，不學則已，學則必須到那能處，不至於能，決不肯舍了。不問則已，問則必須到那知處，不至於知，也決不肯舍了。

有弗思，思之弗得，弗措也。有弗辨，辨之弗明，弗措也。有弗行，行之弗篤，弗措也。人一能之己百之，人十能之己千之。孔子又說，君子之學，不思則已，思則必須到那自得處，不至於得，決不肯舎了。不辨則已，辨則必須到那明白處，不至於明，決不肯舍了。不行則已，行則必須到那篤實處，不至於允蹈實踐，也決不肯舍了。他人只用一倍工夫，便能知能行，我則加以百倍工夫，必要到那去處。他人只用十倍工夫，便能知能行，我則加以千倍工夫，必要到那去處。這一段是說困知勉行的事。果能此道矣，雖愚必明，雖柔必強。此道，指上文百倍工夫說。愚，是昏昧。明，是明白。柔，是懦弱。強，是剛強。孔子又說，人於那學、問、思、辨、篤行五件事上，果然能用百倍工夫，氣質雖是昏愚，必能變化做箇明白的人；氣質雖是懦弱，必能變化做箇剛強的人。

右第二十章。這前面是中庸書第二十章。

自誠明謂之性，自明誠謂之教。誠則明矣，明則誠矣。子思說，自其德無不實而明無不照，這是聖人之德。天性本來有的，所以叫做性。若未能無所不實，必先明乎善，而後能實其善，這是賢人之學。由教而入的，所以叫做教。那德無不實的，自然無有不明。先明乎善的，也可到那誠的地步。故曰「誠則明矣，明則誠矣」。

右第二十一章。這前面是中庸書第二十一章。

唯天下至誠，為能盡其性。能盡其性，則能盡人之性。能盡人之性，則能盡物之性。「至」字，解做「極」字。「天下至誠」，是說聖人之德，真實無妄，舉天下人莫能過他的意思。性，是指天命的道理說。人，是衆人。物，是萬物。子思說，唯天下至誠的聖人，德無不實，故無人欲之私，於那天命的道理，無一毫髪不盡處，故曰「唯天下至誠為能盡其性」。人之性與我的性，只是一般。聖人既能盡其性，便能使天下之人，一箇箇都復其本然的道理，這便是能盡人之性。物之性與人的性，也只是一般。聖人既能盡人之性，便能使天下之物，一箇箇都遂其自然的道理，這便是能盡物之性。能盡物之性，則可以贊天地之化育。可以贊天地之化育，則可以與天地參矣。贊，是助。化育，是造化生育。「與天地參」，謂與天地並立而為三。子思又說，人物之性，固皆天之所賦，然天能與人物以性，不能使他皆盡其性。聖人既能盡物之性，則凡天地造化生育之功，有不到處，一件件都能贊助他，這便是「贊天地之化育」。聖人既能贊助天地之化育，則天位乎上，地位乎下，聖人成位乎其中，以一人之身，與那天地並立而為三才，這便是「與天地參矣」。

右第二十二章。這是中庸書第二十二章。

其次致曲，曲能有誠，誠則形，形則著，著則明，明則動，動則變，變則化。

唯天下至誠為能化。其次，是說大賢以下，凡誠有未至的人。致，能、推致。曲，是一偏。形，是形見。著，是顯著。明，是光明。動者，誠能動物。變者，物從而變。化，是冺於無迹的意思。子思前章說至誠盡性，于此又說其次的人，必須從那善端發見的一偏處，推而致之，以至其極。曲無不致，則其德無有不誠實處，故曰「曲能有誠」。德既實了，自然充積于中，而發見于外，故曰「誠則形」。既發于外，便顯著而不可掩蔽，故曰「形則著」。既顯著了，便又有光輝發越之盛，故曰「著則明」。既光明了，自然能感動得人，故曰「明則動」。既動得人了，自然能使人改變不善，以從于善，故曰「動則變」。既能使人變，自然能使人化，冺然不見改變之迹了，故曰「變則化」。這化的地步，不容易到，獨有天下至誠的聖人，乃能如此。今自致曲積而至於能化，則其至誠之妙，也與聖人一般了。所以又說「唯天下至誠為能化」。

右第二十三章。這前面是中庸書第二十三章。

至誠之道，可以前知。國家將興，必有禎祥；國家將亡，必有妖孽。興，是興起。禎祥，是福之兆。如麒麟、鳯凰、景星、慶雲，凡好的事都是。亡，是䘮亡。妖孽，是禍之萌。如山崩、川竭、地震、星變，凡不好的事都是。子思說，天下至誠的聖人，清明之躬，無一毫私欲之蔽，凡事物之來，吉凶禍福，他都預先曉得。如國家將欲興起，必先有那等禎祥的好事出來，這便是福之兆。如國家將欲䘮亡，必先有那等妖孽的不好事出來，這便是禍之萌。

見乎蓍龜，動乎四體。禍福將至，善必先知之，不善必先知之，故至誠如神。「蓍」，是蓍草。「龜」，是靈龜。都是占卜吉凶的物。「四體」，是人的手足，指動作威儀說。「善」，是好處。「不善」，是不好處。子思又說，國家之興亡，事雖未形，必先有箇幾兆，或見於蓍龜之占卜，或見於四體之運動。若國家有興隆之福將到，便是好處，聖人必預先知道。若國家有敗亡之禍將到，便是不好處，聖人也預先知道。這至誠的聖人，能前知國家興亡之幾，如此便與鬼神之明一般，所以說「故至誠如神」。

右第二十四章。這前面是中庸書第二十四章。

誠者，自成也，而道自道也。誠，是實理。自成，是自然成就。道，是人所當行的道理。自道，是說人當自行。子思說，天地以實理生成萬物，如草木自然便有枝葉，如人自然便有手足，不待安排，故曰「誠者自成也」。若人倫之道，却是人去自行。如為子的，須是自家行那孝親之道；為弟的，須是自家行那敬兄之道，故曰「而道自道也」。

誠者，物之終始，不誠無物，是故君子誠之為貴。子思又說，天下之物，徹頭徹尾，都是實理所為。如草木春來發生，便為物之始；秋來彫落，便為物之終，故曰「誠者物之終始」。若就人心說，為子不誠實孝親，便無父子之倫；為弟不誠實敬兄，便無兄弟之倫，故曰「不誠無物」。此君子之所貴者，惟在誠實此心而已，故曰「君子誠之為貴」。

誠者，非自成己而已也，所以成物也。成己，仁也；成物，知也。性之德也，合外内之道也，故時措之宜也。仁，是心德，乃體之存。知，是知識，乃用之發。子思說，人能盡得這實理，不但可以成就得自家，别人因我而感發興起，也都盡得這箇實理，是即所以成物。以成己言之，心德純全，私欲淨盡，這便是仁。以成物言之，知識髙明，周於萬物，這便是知。仁與知雖若不同，皆是天命與我的道理，何嘗有内外之分？如今既得於己，則見於外者，隨所設施，各得其當，而合乎時中之宜也。

右第二十五章。這前面是中庸書第二十五章。

故至誠無息，不息則久，久則徵。至誠，是聖人之德極其真實，無有一些虚假處。無息，是無間斷。久，是常于中。徵，是驗於外。子思承上章說，聖人之德，既是極其真實，無有一些虚假，便自然無有間斷。既無間斷，自然常久于中。既常久於中，自然著見於外，有不可掩者矣。

「徵則悠逺，悠逺則博厚，博厚則髙明。」悠，是寛緩不廹的意思。逺，是長逺。博厚，是廣博深厚。髙明，是髙大光明。子思又說，聖人之德，存於中者，既是久了，則其功業之驗於外者，益悠逺而無窮矣。惟其悠逺，故積累之至，廣博而深厚。惟其博厚，故發越之盛，髙大而光明。所謂至誠之德，著于四方者是也。

博厚所以載物也，髙明所以覆物也，悠久所以成物也。載，是承載。覆，是葢覆。悠久，即是悠逺的意思。子思又說，聖人至誠之德，廣博而深厚，所以承載得許多事物，與那地之承載萬物一般。髙大而光明，所以葢覆得許多事物，與那天之葢覆萬物一般。博厚髙明，又皆悠逺久長，所以能化成天下，與那天地之生成萬物一般。這可見聖人與天地同用。

「博厚配地，髙明配天，悠久無疆。」配，是配合。疆，是界限。子思又說，地之體最是博厚，聖人之德，廣博深厚，便可配合於地。天之體最是髙明，聖人之德，髙大光明，便可配合於天。地之博厚、天之「髙明」，最是悠逺久長，聖人之德，博厚髙明，便與天地一般悠久，無有界限。這可見聖人與天地同體。如此者，不見而章，不動而變，無為而成。如此者，是說上文聖人至誠之功用。「見」字，解做「示」字。「動」，是動作。「為」，是施為。子思說，聖人至誠之功用，其博厚配地者，不待示見於人，自然章著，與地之品物流行一般。其髙明配天者，不待動作，自然變化，與天之雲行雨施一般。其博厚髙明而悠久無疆者，也不待有所施為，自然成就，與「天地成物，各正性命」一般。至誠功用之妙蓋如此。天地之道，可一言而盡也。其為物不貳，則其生物不測。不貳，即是誠。「測」，是測度。子思說，天地之道，雖是至大，然可以一言包括得盡。葢天地之為物，只是箇誠一不貳，所以能常乆不息，四時運行，發育萬物，有不可得而測度者。這以下是子思以天地明至誠無息之功用。

天地之道，博也，厚也，髙也，明也，悠也，久也。子思說，天地之道，因其誠一不貳，故博則極其廣博，厚則極其深厚，髙則極其髙大，明則極其光明。博厚、「髙明」，又極其悠逺長久。天地之道，各極其盛如此，所以有生物之功。下文所說的便是。

今夫天，斯昭昭之多。及其無窮也，日月星辰繫焉，萬物覆焉。昭昭，是小小明處。擊，是繫屬。覆，是覆葢。子思又說，天之為天，指其一處言之，不過昭昭然小明而已。若舉其全體而言，則髙大光明，更何有窮盡？那日月星辰，皆繫屬於上，萬物之衆皆覆葢於下，天之氣象功效葢如此。

今夫地，一撮土之多，及其廣厚，載華嶽而不重，振河海而不洩，萬物載焉。撮，是以手指取物。載，是承載。華嶽，是西嶽華山，乃山之最大者。振，是收。河，是大河。海，是四海。洩，是漏洩。子思又說，以地言之，指其一處，不過一撮土之多而已。及舉其全體而言，則廣博深厚，不可測度。那華嶽這等大的，也承載得起，不見其為重。那河海這等深的，也振收得住，不見其漏洩。至於世間所有之物，雖萬萬之多，也莫不承載於其上，無一些遺失。這一節是說地之生物，其功用如此。

今夫山，一卷石之多，及其廣大，草木生之，禽獸居之，寶藏興焉。「卷」字，解做「區」字。卷石，是一卷之石最小的模様。廣，是廣濶。大，是髙大。寳藏，是人所寳重藏蓄的物件，如金、銀、銅、鐡之類皆是。子思說，以山言之，指其一處，不過一卷石之多而已。及舉其全體而言，則廣濶而且髙大。百草萬木，種類雖多，都於此發生。飛禽走獸，形性雖異，都於此居止。至於金、銀、銅、鐡之類，凡世間寶藏的好物件，也都産生出來。這一節是說山之生物，其功用如此。

今夫水，一勺之多，及其不測，黿、鼉、蛟、龍、魚、鼈生焉，貨財殖焉。勺，是飲器名，可容一升。測，是測度。黿，似鼈而大。鼉，似魚有足。蛟，似龍無角。龍，是鱗蟲之長。鼈，是介蟲。貨財，是金玉珠寶之類。殖，是滋長。子思又說，水之為物，指其一處而言，不過一勺之多而已。及舉其全體而言，則汪洋廣大，不可測度他淺深。凡百水族，若黿、鼉、蛟、龍、魚、鼈這許多物，都生長裏面。又如金、玉、珠、寶這許多貨財，也都滋長在裏面。這一節是說水之生物，其功用如此。通上文而言，天地山川因他不貳不息，所以致生物之盛；聖人因他至誠無息，所以成功業之大。可見聖人與天地一般。

詩云：維天之命，於穆不已。蓋曰天之所以為天也。詩，是周頌維天之命篇。天命，即是天道。於，是歎辭。穆，是深逺的意思。不已，即是不息。周頌之詩歎息說，上天之道，穆穆然深逺，而四時晝夜，流行不息。子思從而解之，以為這渾穆不已，正是説天之所以為天者，本來如此。

於乎不顯，文王之德之純。蓋曰文王之所以為文也，純亦不已。不顯，便如說豈不顯一般。純，是純一不雜。周頌之詩又歎息說，文王之德，豈不顯然昭著，而純一無雜？子思又從而解之，以為這之德之純，正是說文王之所以為文者，惟其純一不雜，故亦如天道之無止息。夫天道不已，文王純於天道亦不已。可見天與聖人，同一至誠無息之道也。

右第二十六章。這前面是中庸書第二十六章。

大哉聖人之道。「大哉」，是贊歎之辭。聖人之道，即是率性之道。道雖人所共行，非聖人不能盡得，故獨舉而歸之聖人。子思贊歎說，大矣哉，聖人之道！這一句是包下文雨節說。洋洋乎！發育萬物，峻極于天。「洋洋」，是流動充滿的意思。「發育」，是發生長育。「峻」，是髙大。子思說，聖人之道，洋洋乎流動充滿。萬物雖多，都是這道發生長育，無所不有。天雖至髙，這道却能充塞于天，無所不至。這一節是說道之極于至大而無外處。

優優大哉！禮儀三百，威儀三千。優優，是充足有餘的意思。「禮儀」，是經禮，如冠、婚、䘮、祭之類皆是。「威儀」，是曲禮，如升、降、揖遜之類皆是。子思又贊歎說，聖人之道，優優然充足有餘，何其大哉！以「禮儀」言之，有三百條之多，都是這道所在。以「威儀」言之，有三千條之多，也都是這道所在。這一節是說道之入於至小而無間處。

待其人而後行。「其人」，是聖人。子思說，道有大小，必待聖人然後行得。所謂「道不虚行」。這一句是總結上兩節。

故曰：「苟不至德，至道不凝焉。」「至德」，是指聖人說。「至道」，是指上兩節說。「凝」，是凝聚。子思又說，道必待人而行，若無有這等至德的聖人，必不能凝聚這等至道。

故曰：「苟不至德，至道不凝焉。」

故君子尊德性而道問學。「尊」，是恭敬奉持的意思。「德性」，是人所受於天的正理。「道」，是由。「問學」，是詢問講學。子思承上文說，君子若要修德凝道，必須於那所受於天的正理，恭敬奉持，不可有一毫放失。又須於那古今事物之理，詢問講學，不可有一些忽略。「尊德性」，所以存心而極乎道體之大。「道問學」，所以致知而盡乎道體之細。這兩件是修德凝道的大綱領。

致廣大而盡精㣲，極高明而道中庸。「致」，是推致。廣大、「髙明」，是說心之本體。「精㣲」，是說理之精細㣲妙。「道」字，解做「由」字。「中庸」，是說事之行得恰好處。子思說，人心本自廣大，君子不以一毫私意自蔽，以推致吾心之廣大，而於析理，又必到那精㣲處，不使有毫釐之差。人心本自髙明，君子不以一毫私欲自累，以推極吾心之髙明，而於處事，又必由那中庸處，不使有過與不及之謬。

温故而知新，敦厚以崇禮。温，是温習。故，是已知的。敦，是敦篤。厚，是已能的。崇，是謹的意思。子思又說，君子於所已知的，必温習涵泳之，而於理義能日知其所未知。於所已能的，必敦篤持守之，而於節文能日謹其所未謹。這以上四句，是君子存心致知，所以修徳凝道的工夫。是故居上不驕，為下不倍。驕，是矜肆。倍，是背叛。子思承前面說，君子既能修德凝道，於那道之大小，無有不盡。所以居在人上，必能謹守其身，而無矜肆之心；處在人下，必能忠愛其上，而無背叛之念。

國有道，其言足以興；國無道，其黙足以容。興，是興起在位。黙，是不言語。子思說，君子能修德凝道，當國家有道之時，可以出仕，其言語發將出來，足以裨益政治而興起在位。當國家無道之時，可以隱去，其黙而不言，足以避免災害而容其身。這是修德凝道的效驗。

詩曰：「既明且哲，以保其身。」其此之謂與！詩，是大雅烝民之篇。明，是明於理。哲，是察於事。保，是保全。子思又引詩經中言語說，人能既明得天下之理，又察得天下之事，則日用之間，凡事皆順理而行，自然災害不及，所以能保全其身於世。詩經之言如此。前面說修德凝道之君子，不驕不倍，有道足以興，無道足以容，即詩經中所言之意也。

右第二十七章。這前面是中庸書第二十七章。

子曰：「愚而好自用，賤而好自專，生乎今之世，反古之道。如此者，烖及其身者也。」愚，是無德的人。賤，是無位的人。反，是復。烖，是烖禍。子思引孔子之言說，愚的人，不可自用，却好用一己之見而妄作，如後面說有位無德而作禮樂者便是。賤的人，不可自專，却好專以一己之智而僣為，如後面說有德無位而作禮樂者便是。生乎今世，自當遵守周家制度，倒要復行前代的古道。似這等人，必然有禍患及身，不能自保，故曰烖及其身者也。

非天子，不議禮，不制度，不考文。此以下是子思之言。議，是議論。禮，是親踈貴賤相接的禮體。「制」，是制作。「度」，是服飾器用的等級。「考」，是考正。「文」，是字書的㸃畫形象都有箇名。子思又說，制作禮樂，必須是聖人在天子之位。若非天子，如何敢議論那親踈貴賤的禮體？如何敢制作那服飾器用的等級？又如何敢考正那字書的差錯？這一節是說愚賤者不可自用自專的意思。

「今天下車同軌，書同文，行同倫。」「今」，是子思自指當時說。「軌」，是車轍之迹。「文」，是文字。「倫」，是倫序。子思說，如今天下一統，地方雖多，其車行的轍迹廣狹都一般，所寫的文字，㸃畫也都一般，以至君臣、父子、尊卑貴賤的等級，也無一件差别。這一節是說居今之世，不可反古之道的意思。

「雖有其位，苟無其德，不敢作禮樂焉。雖有其德，苟無其位，亦不敢作禮樂焉。」「位」，是天子之位。「德」，是聖人之徳。「禮樂」，都是為治之具。子思又說，雖居着天子之位，若無聖人之德，則是無制作之本，焉敢輕易作那禮樂？若徒有聖人之德，而無天子之位，則是無制作之權，也不敢擅自作那禮樂。然則制禮作樂，必是聖人在天子之位，然後可也。子曰：「吾說夏禮，杞不足徵也；吾學殷禮，有宋存焉。」吾學周禮，今用之，吾從周。「夏」，是大禹有天下之號。「禮」，即上文議禮、制度、考文之事。杞，是國名，乃夏的子孫。徵，是證。「殷」，是成湯有天下之號。「宋」，也是國名，乃殷的子孫。「周」，是武王有天下之號。子思引孔子之言說，自我周而前，若夏時之禮，我也能說其意，但他的子孫杞國之在于今者，文獻不備，不足以考證吾言。若殷時之禮，我也曽學習其事，雖他的子孫宋國之在于今者，文獻猶有所在，然又不是當世之法。惟我周之禮，我所學習，今日天下臣民盡皆遵用，乃是時王之制，與夏、商不同，則我之所從，正在此周禮而已。葢孔子雖有聖人之德，然不得天子之位，則亦不敢居今反古，這便是時中之道。子思引此，所以明為下不倍的意思。

右第二十八章。這前面是中庸書第二十八章。

王天下有三重焉，其寡過矣乎。王，是興王。三重，是三件重事，即上章所說「議禮、制度、考文」是也。寡，是少。過，是過失。子思說，王天下之道，有「議禮、制度、考文」三件重事。這三件重事，惟天子得以行之，則天下的諸侯，皆知奉法而國不異政；天下的百姓，皆知從化而家不殊俗。人人為善，自然少有過失，故曰「其寡過矣乎」。

上焉者，雖善無徵，無徵不信，不信民弗從。「上焉者」，是說時王以前，如夏、商二代便是。徵，是證。子思又說，上焉者，如夏、商之禮雖善，但年代已久，不可考證。既不可考證，便不足取信於人。既不足信於人，百姓便不肯服從。

下焉者，雖善不尊，不尊不信，不信民弗從。「下焉者」，謂聖人在下，如孔子便是。尊，是尊位。子思又說，下焉者，如孔子之聖，雖善於制禮，但不得尊居天子之位。既不在尊位，也不足取信於人。既不足取信於人，百姓也不肯從他。可見三重之道，必是有聖人之德，居天子之位，然後可行也。故君子之道，本諸身，徵諸庶民，考諸三王而不繆，建諸天地而不悖，質諸鬼神而無疑，百世以俟聖人而不惑。君子，指王天下的說。道，即議禮、制度、考文之事。徵，驗。庶民，是百姓。考，也是驗。三王，指夏禹、商湯、周文武。繆，是差繆。建，是立。天地，只是箇道。悖，是違背。質，是質證。鬼神，是造化之迹。俟，是等待。子思承上文說，王天下的君子，行那議禮、制度、考文的事，必本於自家身上先有其德，驗於天下百姓無不信從。我所行的，考那三王已行的事，無一些差繆。我所立的，叅那天地自然的道，無一些違背。幽而質證於鬼神，也與鬼神之理相合而無疑。逺而百世之下，等待那後來的聖人，也與後聖之心相契而無惑。這一節是說君子欲行三重之道，必先有這六事。然六事之中，「本諸身」一句，尤為切要也。

質諸鬼神而無疑，知天也。百世以俟聖人而不惑，知人也。子思說，鬼神是天理之至，王天下之君子，將那議禮、制度、考文之事，質證於鬼神，與鬼神之理相合而無所疑，是能於天之理無不知矣。聖人是人道之至，百世而下，等待聖人，與後聖之心相契而無所惑，是能於人之理無不知矣。

是故君子動而世為天下道，行而世為天下法，言而世為天下則。「是」「故」兩字，是承上文說。「動」字，是兼下面「行」與「言」說。「道」字，是兼下面「法」與「則」說。法，是法度。則，是凖則。子思又說，王天下之君子，議禮、制度、考文，既本諸身而徵諸庶民，以至逺近幽明，無往不合。故凡動作，不但一世為天下之道而已，而世世為天下之道。動而見於行事，則世世為天下之法度，人都守之而不敢有所違；動而見於言語，則世世為天下之凖則，人都信之而不敢有所背。其為天下道如此。

逺之則有望，近之則不厭。望，是仰慕。厭，是厭惡。子思說，王天下之君子，言行可為天下後世之法則。那逺處的百姓，喜其德之廣被，都有仰慕之心；近處的百姓，習其行之有常，也無厭惡之意。

詩曰：「在彼無惡，在此無射。庶幾夙夜，以永終譽。」詩，是周頌振鷺之篇。惡，是怨惡。射，是厭斁。庶幾，是近的意思。夙，是早。永，是長久。譽，是聲名。子思引詩說，㣲子在他國，都無人怨惡他，來此周京，也無人厭斁他。庶幾自早而夜，得以長保這聲名於終身。今王天下之君子，能得逺近的人心，與詩所言的意思一般。

君子未有不如此而蚤有譽於天下者也。此，指前面「本諸身」以下六事說。蚤，是先。子思又說，君子行三重之道，未有不盡得那六事之善，而能先有這聲名於天下者也。

右第二十九章。這前面是中庸書第二十九章。

仲尼祖述堯舜，憲章文武，上律天時，下襲水土。仲尼，是孔子的表字。「祖述」，是「逺宗其道」。「堯、舜」，是唐堯、虞舜。「憲章」，是「近守其法」。「文、武」，是周文王、武王。「律」字，解做「法」字。「天時」，是天之四時。「襲」字，解做「因」字。「水土」，是四方水土所宜。子思說，帝王之道，惟堯、舜為極至，孔子則逺宗其道。帝王之法，惟文、武為備，孔子則近守其法。天運有四時之不同，孔子則法其自然之運。水土有四方之所宜，孔子則因其一定之理。這一節是說聖人能體中庸之道。

辟如天地之無不持載，無不覆幬；辟如四時之錯行，如日月之代明。「辟」，是比喻。「持載」，是維持乗載。「覆幬」，是遮覆蒙幬。「四時」，是春、夏、秋、冬。「錯」，是交錯。「代」，是更代。子思又說，孔子之德，廣厚髙明，辟如那天地一般，無有一物不持載於上，也無有一物不覆幬於下。孔子之德，悠久盛大，辟如那四時之氣，交錯運行，無有差忒。辟如那日月之明，晝夜更代，無有窮已。這一節是說聖人之德，與天地同其大。

萬物並育而不相害，道並行而不相悖，小德川流，大德敦化，此天地之所以為大也。「育」，是生育。「害」，是侵害。「道」，即是天地之道。「悖」，是相反的意思。「小德」，是指節目上說，全體之分也。大德，是指全體上說，萬殊之本也。「川流」，是如川水之流。「敦化」，是化育之功，敦厚純一。子思說，天無不覆，地無不載，大化流行，萬物並皆生育於其間。大者大，小者小，各有生意而不相侵害。四時錯行，日月代明，同運並行於天地間，一寒一暑，一晝一夜，似乎相反，而實不相違悖。就其不害不悖處說，是全體之分，如川水之流，脈絡分明，而相繼不息。就其並育並行處說，是化育之功，敦厚純一，根本盛大而流出無窮。天地之道，所以為大者如此。觀於天地，則孔子之德可知矣。

右第三十章。這前面是中庸書第三十章。

唯天下至聖，為能聰明睿知，足以有臨也。「唯」，是獨。「天下至聖」，是聖人德極其至，舉天下莫能加。「聰」，是無所不聞。「明」，是無所不見。「睿」，是無所不通。「知」，是無所不知。「臨」，是居上臨下。子思說，唯是那天下的至聖，他有聰明睿知之德，髙過於一世之人，足以尊居上位而臨治天下。

寛裕温柔，足以有容也。「寛」，是廣大。「裕」，是優裕。「温」，是温和。「柔」，是順從。「容」，是涵容。這天下至聖，其仁之德，寛裕温柔，凡事足以涵容，而不局於淺狹。

發強剛毅，足以有執也。「發」，是奮發。強，是強健。「剛」，是不屈。「毅」，是堅忍。「執」，是操守其義之德，凡事足以操守，而不奪於外物。

「齊莊中正，足以有敬也。」「齊」，是心之恭。「莊」，是貌之嚴。「中」，是無過不及。「正」，是不偏不倚。他又「齊莊中正」，於那處己行事，皆足以有敬，其禮之德如此。

「文理密察，足以有别也。」「文」，是文章。「理」，是條理。「密」，是詳細。「察」，是明辨。「别」，是分别。他又文理密察，於那是非邪正，皆足以分别，其知之德又如此。

「溥博淵泉而時出之。」「溥」，是周徧。「博」，是廣濶。「淵泉」，是静深而有本的意思。「出」，是發見。子思說，聖人聰明睿知，仁義禮知之德，充積於中，周徧而廣濶，静深而有本，而以時發見於外，自然周流無間，應接不窮也。

「溥博如天，淵泉如淵。見而民莫不敬，言而民莫不信，行而民莫不說。」「淵」，是水之深處。「見」，是著見。「說」，是喜悅。子思又說，聖人之德，充積于中者，周徧廣濶，不可限量，與那天之周徧廣濶一般。静深有本，不可測度，與那淵之静深有本一般。由是發見於外者，不見則已，見則下民都恭敬他，不敢怠慢；不言則已，言則下民都尊信他，無有疑惑；不行則已，行則下民都喜悅他，無有怨惡。這可見聖人之德，充積極其盛，而發見當其可也。

是以聲名洋溢乎中國，施及蠻貊。舟車所至，人力所通，天之所覆，地之所載，日月所照，霜露所隊，凡有血氣者，莫不尊親，故曰配天。「聲名」，是聖德的名聲。「洋溢」，是充滿。「施」，是傳播。「蠻貊」，是外夷。「舟行」，水路。車行陸路。「至」，是到。「通」，是通達。「隊」，是落。「凡有血氣者」，是指人類說。「配」，是配合。子思說，聖人之德，充積既極其盛，發見又當其可，是以佳聲美名，充滿乎中國，中國的人皆知之。傳播於蠻貊，蠻貊的人也知之。舟車可到之處，人力可通之地，盡天之所覆葢，極地之所持載，日月之所照臨，霜露之所隊落的去處，凡有血氣而為人類者，一一尊之為君王，無有不敬的。此可見聖人之德，所及廣大，與天一般，故曰配天。

右第三十一章。這前面是中庸書第三十一章。

唯天下至誠，為能經綸天下之大經，立天下之大本，知天地之化育。夫焉有所倚？「經綸」，皆治絲之事。「經」，是理其緒而分之。「綸」，是比其類而合之。「大經」，是父子、君臣、夫婦、長㓜、朋友五品之人倫。「大本」，是所性之全體。「化育」，是造化生育萬物。「倚」，是靠着的模様。子思說，獨有天下極誠無妄的聖人，於那五品之人倫，如治絲一般，分别其等，比合其類，各盡其當然之則，而皆可以為天下後世法，故曰「經綸天下之大經」。於所性之全體，無一毫人欲之偽以雜之，而天下之道，千變萬化，皆從此出，故曰「立天下之大本」。於天地之化育，陰陽屈伸，形色變化，皆黙契於心，渾融而無間，故曰「知天地之化育」。這經綸大經、立大本、知化育三件事，都從聖人心上發出來，乃至誠無妄，自然之功用，不須倚靠他物而後能，故曰「夫焉有所倚？」

肫肫其仁，淵淵其淵！浩浩其天。肫肫，是懇至貌。淵淵，是静深貌。浩浩，是廣大貌。子思說，聖人「經綸天下之大經」，懇切詳至，渾然都是仁厚之意在裏面，故曰「肫肫其仁」。聖人立天下之大本，其德静深有本，就是那淵水之不竭一般，故曰「淵淵其淵」。聖人知天地之化育，其功用廣大，就是那天之無窮一般，故曰「浩浩其天」。

苟不固聰明聖知達天德者，其孰能知之？固，是着實的意思。聰明聖知，是聖人生知之質。達，是通。天德，即是天道。孰字，解做誰字。知之，是知至誠之功用。子思又總結上文，說至誠之功用，極其神妙如此，若不是着實有那聰明聖知之質，通達天德的聖人，其誰能知得這功用之妙？可見惟聖人然後能知聖人也。

右第三十二章。這前而，是中庸書第三十二章。

詩曰：「衣錦尚絅」，惡其文之著也。故君子之道，閽然而日章；小人之道，的然而日亡。詩，是詩經碩人之篇。錦，是五色之絲所織華美的衣服。尚，是加。絅，是襌衣。著，是著見。「闇然」，是黑暗不明的意思。的然，是端的著見的意思。子思因前面說聖人之德極其盛，於此復自下學立心之始言之，故引碩人之詩說，衣錦文華美之衣，而加襌衣於上者為何？葢惡那錦之文采著見在外也。君子之學，為己有善，惟恐人知，其立心正是如此。故雖外面闇然無有文采可觀，然美在於中，自然日漸章著於外而不可掩。小人有一善，惟恐人不知，故雖外面的然著見，然中無其實，不能繼續，自然日漸至於消亡也。

君子之道，淡而不厭，簡而文，温而理。淡，是淡薄。厭，是厭斁。簡，是簡略。文，是文采。温，是温厚。理，是條理。子思說，君子所行的道理，雖是淡薄，其中意味深長，而人自不能厭斁。他。雖是簡略不煩，而其中自有文采可觀；雖是温厚渾淪，而其中自有條理不亂。這淡、簡、温，即是絅之襲于外不厭而文且理，即是錦之美在中也。

「知逺之近，知風之自，知㣲之顯，可與入德矣。」德，是聖人之德。子思又說，君子之人，他知道逺而在彼之是非，由於近而在我之得失，則必自這近處致謹。他知道外而一身之得失，由於内而一心之邪正，則必自這心上致謹。他又知道有諸中者甚㣲，而見於外者甚顯，則必自這㣲處致謹。君子既有為己之心，又能知此三者而致其謹，便可與他進入那聖人之德矣。

詩云：「潛雖伏矣，亦孔之昭。」故君子内省不疚，無惡於志。君子之所不可及者，其唯人之所不見乎！詩，是小雅正月之篇。潛，是幽暗的去處。伏，是隱伏。孔，是甚。昭，是明。省，是省察。疚，是病，只是不善的意思。無惡於志，便如說無愧於心。子思引詩說，凡事在幽暗處，雖是隱伏難見，然其善惡之幾，甚是昭然明白。所以君子於自己獨知之地，内自省察，無有不善的疚病，方能無愧於心。這君子，衆人所以不能及者，無他，只是於人所不見的去處，能自致其謹而已。這一節是說君子謹獨之事。

詩云：「相在爾室，尚不愧于屋漏。」故君子不動而敬，不言而信。「詩」，是大雅抑之篇。「相」，是視。「屋漏」，是室西北隅深密之處。子思又引詩說，視爾獨居於室之時，於屋漏深密之處，常加戒謹恐懼的工夫，庶幾於心無有愧怍。所以君子之人，不待動而應事接物之時，方纔敬謹；於那未動時，其心已敬謹了。不待發言時，方纔誠信；於那未言時，其心已誠信了。這一節是說君子戒謹恐懼之事。

詩曰：「奏假無言，時靡有爭。」是故君子不賞而民勸，不怒而民威於鈇鉞。詩，是商頌烈祖之篇。「奏」，是進。假，是感格。「靡」字，解做「無」字。鈇，是剉斫刀。鉞，是斧。子思引詩經說，君子之人，進而感格於神明之際，極其誠敬，不待言說而人自化之，無有與他爭的。子思又自家說，這等為己謹獨的君子，誠敬之德足以感人。不用賞賜人，而人自然相勸為善；亦不用嗔怒人，而人自然畏懼，不敢為惡，如怕那鈇鉞一般。

詩曰：「不顯惟德，百辟其刑之。」是故君子篤恭而天下平。詩，是周頌烈文之篇。「不顯」，是幽深玄逺、不淺露的意思。「百辟」，是列國的諸侯。「刑」，是法。「篤」，是厚。「篤恭」，是不顯其敬。子思引詩經說，天子有幽深玄逺之徳，則天下的諸侯皆來取法。子思又自家說，這等有德的君子，篤厚其恭敬，隱㣲深密，不可得而形容。天下的人觀感盛徳，自然平治矣。此乃聖人至德淵㣲的效驗，乃中庸之極功也。

詩云：「予懷明德，不大聲以色。」子曰：「聲色之於以化民，末也。」詩，是大雅皇矣之篇。予，是託為上帝自說。懷，是眷念。明徳，是指文王之德說。聲，是聲音。色，是顔色。末，是末務。子思承上文不顯惟德之言，至此欲形容其妙，乃引皇矣之詩說，上帝眷念文王之明德，而其德隱㣲，不大著於聲色之間。又引孔子之言，以為聲音、顔色之於化民，也是末務。今但說不大之而已，則猶有聲色者存，是未足以形容不顯之妙。

詩曰：「德輶如毛」，毛猶有倫。詩，是大雅烝民之篇。輶，是輕。倫，是比。子思又引烝民之詩說，德之㣲妙，其輕如毛一般，此言似可以形容矣。然謂之曰毛，則尚有比倫，亦未盡其不顯之妙。

上天之載，無聲無臭。至矣。載，是事。臭，是氣。這兩句是文王之詩。子思又引這詩說，上天之事，無聲音之可聽，無氣臭之可聞，這纔是不顯之極至。葢聲臭有氣無形，在物最為㣲妙，而又說無，故惟此可以形容不顯之妙。這三引詩都是賛歎之意，非此德之外，又别有此三等，然後為至也。

右第三十三章。前面是中庸書第三十三章。子思於前章已說到極致處，却反求其本而推之以致其極，又賛其妙至於如此。蓋中庸一書所言聖學始終之要，盡在這一章裏面。讀者當身體而力行之，勿徒視為空言可也。

魯齋遺書卷五


欽定四庫全書
〈魯齋遺書卷六〉
元許衡撰

〈讀易私言〉

初：初位之下，事之始也。以陽居之，才可以有為矣。或恐其不安於分也，以隂居之，不患其過越矣。或恐其□弱昏滯，未足以趨時也。四之應否，亦類此義。〈無應則或困於弱，有應則或傷於躁。坎無應而㐫，頥有應而㐫之類是也。〉大抵柔弱則難濟，剛健則易行，故諸卦柔弱而致㐫者，其數居多。〈豫、剥、坎、恒、困、井、旅、小過、未濟。〉剛健而致㐫者，唯頥、大壯、夬而已。若總言之，居初者易貞，居上者難貞。易貞者由其所適之道多，難貞者以其所處之位極。故六十四卦，初爻多得免咎，而上每有不可救者。始終之際，其難易之不同盖如此。〈一本作「其難易之勢固如此」。〉艮六居初者凡八。隂柔處下，而其性好止，故在謙則合時義而得吉，在咸則感未深而不足進也。以是才居遯，則後於人而有厲，然位卑力弱，反不若不往之為愈也。蹇之時，險在前也，止而不往，自有知幾之譽，勉於進則䧟於險也。艮以止於初為義，故但戒以「利永貞」。漸之才宜若此也，雖小子有言，於義何咎？旅雖有應而不足援也，斯其所以瑣瑣乎！小過宜在下而反在上，斯其有飛鳥之㐫乎！柔止之才，大率不宜動而有應，動而有應，則應反為之累矣。〈謙最吉，小過最㐫。〉

「坤」六居初者凡八，「坤」柔順處下，其初甚㣲，而其積甚著，故其處此與「否」之初也，皆能獲「吉」。「豫」有應在上，是動於欲而不安於分也，㐫亦宜乎？〈一本無上二段。〉二，二與四皆隂位也。四雖得正，而猶有不中之累，況不得其正乎？〈一本「乎」上有「者」字。〉二雖不正，而猶有得中之美，況正而得中者乎？四，近君之臣也；二，逺君之臣也。其勢有不同，此二之所以「多譽」，四之所以「多懼」也。二，中位，隂陽處之，皆為得中。中者，不偏不倚，無過不及之謂。其才如此，故於時義為易合。時義既合，則吉可斷矣。〈一本「吉」上有「其」字。〉究而言之，凡為陽者，本吉也。陽雖本吉，不得其正，則有害乎其吉矣。雖得正矣，不及其中，亦未可保其吉也。必也當位居中，能趍時義，然後其吉乃定。凡為隂者，本㐫也。隂雖本㐫，不失其正，則有緩乎其㐫矣。雖失正矣，苟居中，猶可以免其㐫也。必也不正不中，悖於時義，然後其㐫乃定。故陽得位得中者，其吉多焉；隂失位失中者，其㐫多焉。要其終也，合於時義，則無不吉；悖於時義，則無不㐫也。大矣哉，時之義乎！〈一本自「究而言之」以下，文少不同，今重録如此。〉凡陽本吉，凡隂本㐫。陽雖本吉，不得其正，則害乎吉矣。得正矣，不及其中，亦未保其吉也。必也當位居中，能趍時義，然後其吉乃定。隂雖本㐫，不失其正，則緩其㐫矣。失其正，或能居中，猶可免其㐫也。必也不正不中，悖於時義，然後其㐫乃定。故得位得中之陽，其吉多焉；失位失中之隂，其㐫多焉。要其終也，合於時義，則無不吉；悖於時義則無不㐫。大矣哉，時之義乎！

乾九二九，剛健之才也，而承乗又剛健，是剛健之至也。處隂得中，有溥博淵泉時出之義。臣才若此，其於職任，盖綽綽然有餘裕矣。夫剛健則有可久之義，得中則有適時之義，兼二者而行，雖無應可也，況六五虚中以待己者乎？此八卦所以皆無悔咎，而有應者尤為美也。兌九二，兌之九二，剛而得中也，雖上承於柔邪，不足為累，此以得中之義為勝也。獨節之為卦，自有中義，所不足者正而已。今既不正矣，其何以免於㐫乎？

巽九二，兌之中以剛為說，巽之中以剛為入，皆有不通用之臣也。然兌務於上，〈上一隂為主；〉巽務於下，〈下一隂為主，〉其勢有所不同。如井之義，貴於上行也，而九二無應，狥己才而下之，違時拂義，人莫肯與，以谷射甕敝取象，其亦宜乎？

坎九二，下隂〈一本作「柔」。〉柔〈一本作「險」。〉之始也，上隂〈一本作「柔」。〉柔〈一本作「險」。〉之極也，而以陽剛之才獨居中焉，是已無賴於彼，而彼有待於己也。加以至尊〈一作「君主」。〉應之，則險道大行，不爾，〈一作「然〉則」。幾入於困矣。大率有應而道行，則以貞幹之義為重；無應而處中，則以須守之義為重。錯舉而言，〈一本作「錯舉而言之」。〉則卦之才皆備焉。坤六二，否之時，不為窮厄所動，豫之時，不為逸欲所牽，非安於義分者莫能也。坤之六二，居中履正，且又静而順焉，宜其處此而無敗也。雖然，創物兼人，陽之為也，柔順貞静，隂之德也。以隂之德而遇剥、觀，則剥傷於柔而觀失於固矣。夫何故？時既不同，義亦隨異，此六爻所以貴中正，而中正之中有隨時之義也。

震六二，六二隂桑而在動體，雖居中履正，然下乗陽剛，成卦之主，其勢不得安而處也。非惟其勢不得安而處，揆其資性，〈一本作「才質」。〉亦不肯安而處也。或上應，或下依，有失得之辨焉。復，無應而下仁，吉之道也，過此則違道而非正矣。〈頥隨〉益之時，方外受也，上下之來，又何患焉？無妄之世，方存誠也，或應或依，祗足為累，他卦皆以乗剛之義為重也。〈屯噬嗑、震。〉大率處剛乗剛，動有得失，非坤二柔中之比也。〈一本震六二在艮六二後。〉

艮六二，以剛處上，以柔處下，尊卑之勢順也。艮之大體，既備此象矣，而六二又乗剛履柔，居中得正，宜其處諸卦而無過也。雖然，柔止之中，動居禮制，若當大有為之時，則有不可必者。故在蹇未能濟，處艮莫能止，究其用心，忠義正直，終不可以事之成否為累也。〈一本「不可必」作「不可畢」，「究其用心」作「究其處心」，「為累也」作「為疵也」。〉

離六二。初與三，剛而得正，皆有為之才也。然其明照各滯一偏，唯六二中正，見義理之當然，〈一本無理字。〉而其才幹有不逮其明善者。甚矣，才智之難齊也。得有應於上，〈一本無有字。〉則明有所附矣。然非剛之善用明，實明之能自用也。大抵以剛用明，不若以明用剛之為順，故八卦用五附三，其勢略等，而離之六五，有應於下者，為最美也。三，卦爻六位，唯三為難處。盖上下之交，内外之際，非平易安和之所也。故在乾則失於剛暴，在坤則失於柔邪。震動而無恒，巽躁而或屈。離與艮，明止係於一偏；坎與兌，險説至於過極，皆㐫之道也。然乾之健，雖不中也，猶可勝任；坤之順，雖不正也，猶能下人。二者之㐫，比他爻為少緩。若夫坎之與兌，以陰處陽，以柔乗剛，不正不中，悖忤時義，其為㐫也切矣。是以乾坤為輕，坎兌為重。總而論之，亦曰多㐫而已矣。

乾九三過剛不中，難與義，適然以其有才也，故諄諄焉戒命之，曰「夕惕」，曰「敬慎」，曰「艱貞」，庶或有可免者。不然，則用所偏而違乎義矣，㐫其可逃乎？

四，四之位近君，多懼之地也。〈一本作近君之位，先王親致如此。〉以柔居之，則有順從之美；以剛居之，則有僣逼之嫌。然又須問居五者陰邪？陽邪？以陰承陽，則得於君而勢順，以陽承陰，則得於君而勢逆。勢順則無不可也，勢逆則尤忌上行，上行則㐫咎必至，離之諸四皆是也。震則四為成卦之主，才幹之臣也，且能動而知戒，是四有補過之道。〈一本過作闕。〉以陽成陽，以陰成陰，皆不得於君也。然陽以不正而有才，陰以得正而無才，故其勢不同。有才而不正，則貴於寡欲，故乾之諸四，例得免咎，而隨之四、夬之四，有㐫悔之辭焉。無才而得正，則貴乎有應，故艮之諸四，皆以有應為優，無應為劣，獨坤之諸四，能以柔順處之，雖無應援，亦皆免於咎，此又隨時之義也。

乾九四，九而居四，勢本不順，然以其健而有才焉，故不難於趍義。又上卦之初，未至過極，故多為以剛用柔之義。以剛而用柔，是有才而能戒懼也。有才而能戒懼，雖不正猶吉也。

兌九四，處下而説，則有樂天之美；處上而説，則有慕爵之嫌；初九雖無應，猶可也。〈一本作故初九無應，猶可得吉，〉九四雖有應，尚多戒辭也。然以剛説之才，易得勝任，故有應者無不吉，而無應者亦有免之之道云。〈一本勝任下作「故有應無應，皆有得吉之道」。〉離九四，陽處近君，而能保其吉者，以其有才而敬慎故也。火性上炎，動成躁急，非惟不順君之所用，且反為君之所忌也。恣横專逼，鮮有不及禍，唯噬嗑之去間，睽、離之相保，與羈旅而親寡之時，取君義為甚輕，故其所失亦比他爻為甚緩。〈一本無故字，甚作頗。〉究而言之，固非本善之才也。

震九四，離之成卦在乎中，故以中為美，震之成卦在乎下，故以下為貴。若是，則震之九四，乃才幹之臣也。君之動由之，師之動亦由之，其功且大矣，其位已逼矣，然而卒保其無禍者，何哉？盖震而近君，有戒慎恐懼之義，以陽處陰，有體剛用柔之義。持是術以往，其多功而寡過也宜乎！雖然，功大位逼而不正，不可以乆居其所也，乆居其所，則勲徳反下，此恒之所以戒於「田無禽」歟。〈一本作然而卒保無禍者，以其戒慎恐懼之義也。陽處陰位，為體剛用柔，持是以往，其多功而寡過宜哉。雖然，功大位逼而不正，不可乆居其所也，乆則勲德反下，此恒之象有「田無禽」歟。〉巽六四，陰柔之質，自多懼也，順入之才，能承君也，以是而處，每堪其任，故八卦皆無㐫悔之辭。〈一本作陽上陰下，與坎不殊，順而入之，相得尤固，此所以亦無㐫悔之辭。〉

坎六四，其以隂柔得位，而上承中正之君，略與巽同，然又有濟險之才焉，以此處多懼之地則宜矣，故八卦亦無㐫悔吝之辭。〈一本作以陰承陽，其勢已順，而其才質且能周旋曲折，不違於正道，宜處多懼而無咎也。〉

艮六四，以柔止之才，承柔止之君，雖己身得正，〈一本己身得作曰居。〉而於君事則有不能自濟者，必藉陽剛之才，〈一本作應。〉而後可以成功。故離九應之，則終得婚媾，震九應之，則顛頤獲吉。至於止乾之健，納兌之說，皆可成功而有喜。不爾，〈一作然。〉處剥見㐫，處蒙蠱見吝矣。艮以能止為義，能止其身，則無咎也。

坤六四，〈坤之六四。〉不問有應與否，〈一本六四下有「貞順之德」五字。〉皆無㐫咎。盖為臣之道，大體主順，不順則無以事君也。〈一本㐫咎下作盖臣之道，子之道，妻之道，主於貞順，貞順則無過矣。〉五，上卦之中，乃人君之位也。〈一本作「人君位也」。〉諸爻之德，莫精於此。〈一本作「莫有粹於此者」。〉故在乾則剛健而斷，在坤則重厚而順，未或有先之者。至於坎離之孚誠，離麗之文明，〈一本無二之字。〉巽順於理，艮篤於實，皆能首出乎庶物，不問何時，克濟大事，專謂五多功者，此也。〈一本此也作以此。〉獨震〈忌强〉輔，兌比小人，於君道為未善，觀其戒之之辭，則可知矣。〈一本則作「觀其辭，則戒之之意可見」。〉

乾九五，剛健中正，得處君位，不問何時，皆無悔咎。唯履之剛決，同人之私昵，不合君道，故「有厲有號咷」。〈一本「乾九五，是以剛健中正之才，而處人君之位也」云云。故有厲與號咷也。〉

兌九五，下履不正之强輔，上比柔邪之小人，非君道之善也。然以其中正也，〈一本作「勢非善也」。以其中正。〉故下有忌而可勝，上有説而决。大哉中正之為德乎！〈一本無「德」字。〉

離六五，強輔強師，而六以〈一無「六」字。〉文明柔中之才而麗之，〈一無「之才」二字。〉悔可亡也，事可濟也。然更得九二應之，為貴〈濟也下，一本作「更得剛陽下應則尤善」。〉故大有、睽、鼎、未濟皆吉，而他卦止以得位得中而免也。〈一本無「他卦」二字，有「有應於下者」五字。〉

震六五，九四陽剛不正之臣，〈一無「九」及「之臣」三字。〉為動之主，而六五以柔中乗之，〈一無「六」字。〉其勢可嫌也。〈一無「也」字。〉得九二剛中應之，其勢頗張。故恒、大壯、解、歸妹比他卦為優，而豐之二五，以明動相資，故其辭亦異焉。〈一本作「故亦勝於震、豫、小過之無應也」。〉巽九五，以巽順處中正，又君臣相得，而剛柔相濟。相得則内無難，相濟則有成功，不待於應，自可無咎，應則尤為美也。〈一作「以巽順之道，處中正之位，君與臣相得也，剛與柔相濟也」。相得則無内處之難，相濟則有成功之理，不待於應，而自能無咎也。〉

坎九五，以陽剛之才，處極尊之位，中而且正，〈一無「之才之位」四字。〉可以有為也。然適在險中，未能遽出，〈能，一作「得」。〉故諸卦皆有須待之義。夫能為者才也，得為者位也，可為者時也。有才位而無其時，〈一無「其」字。〉不緩待之，則有咎矣。〈一本作「唯待為可，待而至於可，則無咎矣」。〉

艮六五，君輔皆柔，且無相得之義，本不可有為也。〈一無「且」字、「也」字。〉以六有静止得中之才，上依而下任也，〈一作「得以静止柔中，上依下藉」。〉故僅能成功，〈一無「故」字，「能」作「及」。〉然非可大有為也。〈一無「然」字，「可」作「能」。〉更或無應，〈一本「更」作「二」。〉則獨依剛傅，於君道為愈下矣。〈一作「是不得於臣，又不得於君，於君道何取焉」。〉

坤六五，坤六居五，雖不當位，然柔順重厚，合於時中，有君人之度焉。得九二剛中應之，則事乃可濟，故師泰臨升，或吉或無咎，而他卦則戒之之辭為尤重。盖陰柔之才，不克大事，且鮮能永貞故也。〈一作「以六居五，中而不正，得九二剛中濟之，事乃可立。故師泰臨升，或無咎，而他爻率皆戒辭，盖隂柔之才，不克自立，又鮮能永貞故也。〉上」，上，事之終，時之極，其才之剛柔，内之應否，雖或取義，然終莫及上與終之重。是故難之將出者，則指其可由之方。〈否、解、困、渙、未濟。〉事之既成者，則示以可保之道。〈蠱、無妄、頥、家人、革、既濟。〉才適時，甚足貴也。〈隨、離、臨、艮。〉時過適，則難與行也。〈乾、坤、小畜、泰、大過、恒、益、巽、兌、節、中孚、小過、既濟。〉義之善或不必勸，則直云其吉可也。〈大有、剥、大畜、遯、睽、鼎。〉勢之惡或不可解，則但言其㐫也。〈屯、訟、比、噬嗑、復、坎、明夷、夬、萃、歸妹、豐、旅、巽、小過、既濟。〉有始不得志，而終無悔吝者，〈同人、姤。〉有始厭其欲，而終有禍敗者。〈萃、旅。〉因其偏而用者，才尚可也。〈蒙、晉、升。〉反其常而動者，事已窮也。〈師、謙。〉質雖不美，而冀其或改焉，則猶告之。〈豫、大壯、益、震、節。〉位雖處極，而見其可行焉，則亦諭之。〈需、蹇、〉艮有成終之義，故八卦皆善。〈蒙、蠱、賁、剥、大畜、頥、損、艮。〉

履係於所履，觀係於所生，吉㐫不敢主言也。大抵積㣲而盛，過盛而衰，有不可變者，有不能不變者。六爻教戒之辭，唯此為最少。大傳謂「其上易知」，豈非事之已成乎？〈一作：盖其事勢已成也。〉

〈陰陽消長〉

凡陰陽消長，皆始於下，故得下則長，失下則消。自始少而至長極，凡八消。則始消而至消盡，凡八長。盖消之中復有長焉，長之中復有消焉。長中之消，其消也漸㣲；消中之長，其長也亦漸㣲。故一〈復〉長而至三〈益，〉三復消而為二〈震。〉二長而至四〈無妄，〉四復消而為二〈明夷，〉二長而至四〈家人，〉四復消而為三〈豐，〉三長而至五〈同人，〉五復消而為二〈臨，〉二長而至四〈中孚，〉四復消而為三〈歸妹，〉三長而至五〈履，〉五復消而為三〈泰，〉三長而至五〈小畜，〉五復消而為四〈大壯。〉四長而不消，遂至於極也。雖然，此姑論六畫者然也。積而至於九，至於十二，以至於無窮，則所謂純陽純陰者，正猶一尺之箠，日取其半，萬世不竭，其細㣲之極，非特不可取而得，亦不可視而見也。是知天下古今，未有無陽之陰，亦未有無陰之陽，此一物各具一太極，一身還有一乾坤也。孟子謂萬物皆備於我者是也。第未得一無之數，㳂而下之，以見吾生；亦未得吾生之數，泝而上之，以見其元。安得如康節邵先生者從而問之？

至元三年十二月二十有一日謹記，時寓燕京崇天觀中。

長

一三 二四 二四 三五

二四 三五 三五 四極。

消

三二 四二 四三 五二

四三 五三 五四 二盡。

〈揲蓍説〉

盧君校正揲蓍之説，〈一本作「校定耶律公蓍説」。〉曲折艱深，辭意隱晦。及探其所以去取之由，則有甚可疑者。如舊説一爻變究，以四齊之，而不合乾坤六子之率。及為自説，乃以八齊之，一法而兩其數，其為不同，已甚可怪。況四齊、八齊之後，尤不能〈一無能字。〉見静變往來之實，雖能苟合其率，而不知實不相似也。且初揲必令多少之數均，是分二之後，不掛一而掛二也。既違大傳，又悖先儒，其不敢以為然也審矣。為演八卦静變往來之數云：〈一無云字。〉「為乾而静者八千。」〈一本自註云：「諸卦大抵静者最多，而一爻變者次之，二爻變者又次之，三爻變者為最少。〉

一爻變而之巽之離之兌者，皆四千八百。
二爻變而之艮之震之坎者，皆二千八百八十。
三爻變而之坤者，一千七百二十八。

計三萬二千七百六十八。〈正合十五畫卦之數，立方除之，得三十九數，成卦，則六十四備矣。六子皆倣此。」一本無「正合」至「倣此」，止云：坤與六子同〉

為坤而静者，二萬一千九百五十二。

一爻變而之震之坎之艮者，三千一百三十有六。
二爻變而之兌之巽之離者，四百四十八。
三爻俱變而之乾者，六十四。〈爻以老動，而陰性本静，故在坤而變者為極少，〉

計三萬二千七百六十八。〈一本無此。〉

為震、為坎、為艮而静者，皆一萬五千六百八十。

一爻變而之坤者，皆七千四百有八；而震之兑、離，坎之兑、巽，艮之離、巽者，皆三千二百四十。
二爻變而之乾者，皆三百三十；而震之坎，艮之震、艮，艮之坎、艮者，皆一千三百四十四。
三爻皆變而為巽、為離、為兌者，皆一百九十有二。右三變亦皆三萬二千七百六十八。〈一本無此數。〉

為巽、為離、為兌而静者，皆一萬一千二百。

一爻變而為乾者，皆一千六百。而巽之艮、坎，離之艮、震，兌之坎、震者，皆六千七百二十。
二爻變而為坤者，皆四千二十二。而巽之離、兌，離之巽、兌，兌之離、巽者，皆九百六十。
三爻皆變而為震、為艮、為坎者，皆五百七十有六。右三卦亦皆三萬二千七百六十八。〈一本無此數，却有八卦静變之數，計一十六萬一千一百四十四，凡二十八字。〉

諸卦之數，大率静者最多，而一爻二爻變者次之。〈一本作「一爻變者次之，二爻變者又次之，〉三爻俱變為最少」。蔡氏曰：「一竒一偶對待者，陰陽之體；陽三陰一，一饒一乏者，陰陽之用。故四時春夏秋生物，而冬不生物。天地東西南可見，人之瞻視亦前與左右可見，而背不可見也。不然，則以四十九蓍虗一分二，掛一揲四，則為竒者二，為偶者二，而老陽得八，老陰得八，少陽得二十四，少陰得二十四，不亦善乎！聖人之智豈不及此，而其取此不取彼者，誠以陰陽之體數常均，用數則陽三而陰一也。」觀此則盧君之得失可見。戊申八月庚辰識於家塾，用驗他日學之進否云。

魯齋遺書卷六


欽定四庫全書
〈魯齋遺書卷七〉
元許衡撰

〈時務五事〉

臣某誠惶誠恐，謹奏呈時務五事。伏念臣性識愚陋，學術荒踈，不期虚名，偶塵聖聽。陛下好賢樂善，捨短取長，雖以臣之不才，亦叨寵遇。自甲寅至今，十有三年，凡八被詔㫖，中懷自念，何以報塞？又日者回奉德音，叮嚀懇至，中書大務，容臣盡言。臣雖昏庸，荷陛下知待如此，其曷敢不罄竭所有，思益萬分。但迂拙之學，本非求仕，言論鄙直，不能回互，矯趨時好。孟子以「責難於君，陳善閉邪，乃為恭敬；孔子以道事君，不可則止。臣之所守，其大意蓋如此也。伏望陛下㝟其不佞，察其至懷，則區區之愚，亦或有少補云。

立國規摹

為天下國家有大規摹。規摹既定，循其序而行之，使無過焉，無不及焉，則治功可期。否則心疑目眩，變易紛更，日計有餘而歲計不足，未見其可也。昔子産處衰周之列國，孔明用西蜀之一隅，且有定論，而終身由之，况堂堂天下，可無一定之論而妄為之哉？古今立國規模雖各不同，然其大要在得天下心。得天下心無他，愛與公而已矣。愛則民心順，公則民心服。既順且服，於為治也何有？然開創之始，重臣挾功而難制，有以害吾公；小民雜屬而未一，有以梗吾愛。於此為計，其亦難矣。自非英睿之君，賢良之佐，未易處也。勢雖難制，必求其所以制；衆雖未一，必求其所以一。前慮却顧，因時順理，予之、奪之，進之、退之，内主甚堅，日戛月摩，周還曲折，必吾之愛、吾之公，達於天下而後已。至是，則紀綱法度施行有地，天下雖大，可不勞而理也。然其先後之序，緩急之宜，宻有定則，可以意㑹，而不可以言傳也。是謂之規摹。國朝土宇曠逺，諸民相雜，俗既不同，論難遽定。考之前代，北方奄有中夏，必行漢法，可以長乆。故魏、遼、金能用漢法，歴年最多。其他不能實用漢法，皆亂亡相繼，史冊具載，昭昭可見也。國朝仍處逺漠，無事論此。必若今日形勢，非用漢法不可也。陸行資車，水行資舟，反之則必不能行。幽燕以北，服食宜涼，蜀漢以南，服食宜熱，反之則必有變異。以是論之，國家當行漢法無疑也。然萬世國俗，累朝勲貴，一旦驅之下從臣僕之謀，改就亡國之俗，其勢有甚難者。苟非聰悟特達，曉知中原歴代聖王為治之要，則必咨嗟怨憤諠譁，甚不可也。」竊嘗思之，寒之與暑，固為不同，然寒之變暑也，始於㣲温，温而熱，熱而暑，積百有八十二日而寒氣始盡。暑之變寒，其勢亦然。山木之根，力可破石，是亦積之之一驗也。苟能漸之摩之，待以歲月，心堅而確，事易而常，未有不可變者。然事有大小，時有久近，期小事於逺，則遷延虗曠而無功；期大事於近，則急廹倉皇而不達。此創業垂統所當審擇也。以北方之俗，改用中國之法，非三十年不可成功。在昔金國初亡，便常議此，此而不務，誠為可惜。顧乃宴安逸豫垂三十年，養成尾大之勢。祖宗失其機於前，陛下繼其難於後，外事征伐，内撫瘡痍，雖曰守成，實如創業，規摹之定，又難於嚮時矣。然尾大之勢，計聖謨神筭已有處之之道，非臣區區所能及也。此外惟當齊一吾民，使之富實，興學練兵，隨時損益，裁為定制。如臣軰者，皆能論此，在陛下篤信而堅守之，不雜小人，不營小利，不責近效，不惑浮言，則天下之心庶幾可得，而致治之功庶幾可成也。

中書大要

中書管天下之務，固不勝其煩也，然其大要在用人立法而已。近而譬之，髪之在頭，不以手理而以櫛理；食之在器，不以手取而以匕取。手雖不能自為，而能用夫櫛與匕焉，即是手之為也。上之用人，何以異此！不先有司，直欲躬役庶務，將見日勤日苦，而日愈不暇矣。古人謂「得士者昌，自用則小」，意正如此。夫賢者識事之體，知事之要，與庸人相懸，蓋十百而千萬也。布之周行，百職具舉，宰執總其要而臨之，不煩不勞，此所謂省也。然人之賢否，未能灼知其詳，固不敢輕用。或已知其孰為君子，孰為小人，復畏首畏尾，患得患失，坐視其弊而不能進退之，徒曰知人而實不能用人，亦何益哉？人莫不飲食也，獨膳夫為能致氣味之美；莫不覩日月也，獨術者為能步虧食之數。得法與不得法，固難一律論也。有馬不能習，必使廐人乗之；有玉不能治，必求玉人雕琢之。小物尚爾，况堂堂天下神器之重，可使不得法者為之耶？古人謂「為山必因邱陵，為下必因川澤」，意正如此。夫治人者，法也；守法者，人也。人法相維，上安下順，而宰執優游廊廟之上，不煩不勞，此所謂省也。里巷之談，動以古人為詬戱，不知今日口之所食，身之所衣，皆古人遺法而不可違者。豈天下之大，國家之重，而古人成法反可違耶？其亦弗思甚矣。用人立法，今雖未能遽如古昔，然已仕者，便當頒降俸給，使可養廉；未仕者，且當㝟立條格，俾就序用，則失職之怨，少可舒矣。外設監司，紏察汚濫，内專吏部，考訂資歴，則非分之求，漸可息矣。再任三任，抑髙而舉下，則人才爵位，略可平矣。舎此，則堆積壅塞，參差謬戾，苟延歲月，莫知所期。俸給之數，敘用之格，監司之條例，先當擬定。至於貴家世襲，品官任子，驅良抄數之便宜，續當議之，亦不可緩也。此其大凡，要須深探古人所以用人立法之意，推而衍之，則何難見之有？若夫得行與不得行，在上之委任者何如；而能行與不能行，又在執政者得人不得爾。此非臣之所能及也。

為君難

生民有欲，無主乃亂。上天眷命，作之君師，必與之聰明剛斷之資，重厚包容之量，使首出庶物而表正萬邦。此蓋天以至難任之，非予之可安之地而娱之也。堯、舜以來，聖帝明王莫不兢兢業業，小心畏慎，日中不暇，未明求衣，誠知天之所畀至難之任，初不可以易心處。知其為難而以難處，則難或可易；不知為難而以易處，則他日之難有不可為者矣。孔子謂人之言曰：「為君難，為臣不易。」則其説所由來遠矣。為臣不易，臣已告之安童。至為君之難，尤陛下所當專意者。臣請舉其切而要者，欵陳於後。

踐言
人君不患出言之難，而患踐言之難。知踐言之難，則其出言不容不慎矣。昔劉安世見司馬温公，問盡心行己之要，可以終身行之者。公曰：「其誠乎？」劉公問：「行之何先？」公曰：「自不妄語始。」劉公初甚易之，及退而自櫽括平日之所行與凡所言，自相掣肘矛盾者多矣。力行七年而後成。自此言行一致，表裏相應，遇事坦然，常有餘裕。臣按：劉安世一士人也，所交者一家之親，一鄉之衆，同列之臣，不過數十百人而止耳。然以言行相較，猶有自相掣肘矛盾者，况天下之大，兆民之衆，事有萬變，日有萬幾，而人君以一身一心酬酢之，欲言之無失，豈易能哉？故有昔之所言而今日不記者，今日所命，而後日自違之者。可否異同，紛更變易，紀綱不得布，法度不得立，臣下雖欲黽勉而無所持循，汨沒於瑣碎之中，卒於無補。况因之為弊者，又日新月盛而不可遏。在下之人疑惑驚眩，且議其無法無信，一至於此也。此無他，至難之地，不以難處，而以易處之故也。苟從古者「大學之道，以修身為本」，凡一事之來，一言之發，必求其所以然與其所當然，不牽於愛，不蔽於憎，不偏於喜，不激於怒，虚心端意，熟思而審處之，雖有不中者，蓋鮮矣。柰何為人上者，多樂舒肆，為人臣者，多事容恱。容恱本為私也，私心惑則不畏人矣；舒肆本為欲也，欲心熾則不畏天矣。以不畏天之心與不畏人之心，感合無間，則其所務者皆快心事矣。快心則口欲言而言，身欲動而動，又豈肯兢兢業業以修身為本，一言一事熟思而審處之乎？此人君踐言之難，所以又難於天下之人也。

防欺
人之情偽，有易有險，險者難知，易者易知。易知者，雖談笑之頃，几席之間，可得其底藴。難知者，雖同居共事，閲月窮年，猶莫測其意之所向。雖然，此特係夫人之險易者然也，又有衆寡之辯焉。寡則易知，衆則難知。難知非不智也，用智分也；易知非多智也，合小智而成大智也。故在上之人難于知下，在下之人易於知上，其勢然也。處難知之地，御難知之人，欲其不見欺也，蓋難矣。昔包孝肅剛嚴峭直，號為明察。有編民犯法當杖脊，吏受賕，與之約曰：「今見尹，必付我責狀，汝第呼號自辯，我與汝分此罪。汝决杖，我亦决杖。」既而包引囚問畢，果付吏責狀，囚如吏言，分辯不已。吏人厲聲訶之曰：「但受脊杖出去，何用多言！」包謂其市權，捽吏於庭，杖之十七，特㝟囚罪，止從杖坐，以沮吏勢。不知乃為所賣，卒如素約。臣謂此一京尹耳，其見欺於人，不過悮一事、害一人而已。人君處億兆之上，所操者予奪、進退、賞罰、生殺之權，不幸見欺，以非為是，以是為非，其害可勝既耶？人君惟無喜怒也，有喜則賛其喜以市恩，皷其怒以張勢。人君惟無愛憎也，有愛則假其愛以濟私，藉其憎以復怨。甚至本無喜也，誑之使喜；本無怒也，激之使怒；本不足愛也，強譽之使愛；本無可憎也，強短之使憎。若是，則進者未必為君子，退者未必為小人。予之者或無功，而奪之者或有功也。以至賞之罰之、生之、殺之，鮮有得其正者。人君不悟，日在欺中，方仗若曹摘發細隱，以防天下之欺。欺而至此，欺尚可防耶？大抵人君以知人為貴，以用人為急，用得其人，則無事於防矣。既不出此，則所近者，争進之人耳，好利之人耳，無耻之人耳。彼挾詐用術，千蹊萬徑，以蠱君心，於此欲防其欺，雖堯舜亦不能也。

任賢
賢者以公為心，以愛為心，不為利回，不為勢屈，寘之周行，則庶事得其正，天下被其澤。賢者之於人國，其重故如此。然或遭時之不偶，務自韜晦，有舉一世而人不知者。雖或知之，而當路之人未有同類，不見汲引，則人君有不知者。人君雖或知之，召之命之，泛如厮養，而賢者有不屑就者；雖或接之以貌，待之以禮，而其所言不見信任，有超然引去者。雖或信用，復使小人參於其間，責小利，期近效，有用賢之名，無用賢之實。賢者亦豈尸位素餐，徒費廪禄，取譏誚於天下也？雖然，此特論難進者然也，又有難合者焉。人君位處崇髙，日受容悅，大抵樂聞人之過，而不樂聞己之過；務快己之心，而不務快人之心。賢者欲匡而正之，扶而安之，使如堯舜之正，堯舜之安而後已，故其勢難合。况姦邪佞倖，醜正惡直，肆為詆毁，多方以䧟之，將見罪戾之不免，又可望庶事得其正，天下被其澤耶？自古及今，端人雅士所以重於進而輕於退者，蓋以此耳。大禹聖人，聞善即拜，益戒之曰：「任賢勿貳，去邪勿疑。」貳之一言，在大禹猶尚警省，後世人主宜何如哉？此任賢之難也。

去邪
姦邪之人，其為心險，其用術巧。惟險也，故千態萬狀，而人莫能知。〈如以柔言卑辭，誘人入于過失，然後發之之類。〉惟巧也，故千蹊萬徑，而人莫能禦。〈如勢在近習，則謟近習者；勢在宫闈，則謟宫闈之類。〉人君不察，以䛕為恭，以訐為公，以欺為可信，以佞為可近。喜、怒、愛、惡，人主固不能無，然有可者，有不可者。而姦邪之人一於迎合，竊其勢以立己之威，濟其欲以結主之愛。愛隆于上，威擅于下，大臣不敢議，近親不敢言，毒被天下而上莫之知。此前人所謂城狐也，所謂社鼠也。至是而求去之，不亦難乎？雖然，此由人主不明，誤至於此，猶有説也。如宇文士及之佞，太宗灼見其情而竟不能斥；李林甫妒賢嫉能，明皇洞見其姦而卒不能退。邪之惑人有如此者，可不畏哉！

得民心
上以誠愛下，下以忠報上，有感必應，理固亦然。然考之於往昔，有不可以常情論者。禹抑洪水以救天下，其功大矣；啓賢，能敬承繼禹之道，其澤深矣。然一傳而太康，纔畋於洛，萬姓遽讐而去之。吁！可怪也。漢髙帝起布衣，天下之士雲合影從。其困滎陽也，紀信至捐生以赴急，人心之歸可見矣。及天下已定，而相聚沙中，有謀反者，此又何耶？竊嘗思之，民之戴君，本於天命，初無不順之心也。特由使之失望，使之不平，然後怨怒生焉。禹、啓愛下既如赤子矣，民之奉上，亦如父母矣。今太康尸位，以逸豫滅厥德，非所以為父母也，是以失望。秦、楚殘暴，故天下叛之。漢政㝟仁，故天下歸之。今髙帝用愛憎行誅賞，非所以為㝟仁也，是以不平。推是二者，參較古今，凡有恩澤於民而民怨且怒者，莫不類乎此也。大抵人君即位之始，多發美言，詔告天下，天下恱之，兾其有實。既而實不能副，遂怨心生焉。一類同等，無大相逺。人君特以己之私好，獨厚一人，則其不厚者，已有疾之之意。况厚其有罪，而薄其有功，豈得不怒於心耶？失望之怨，不平之怒，欝而不解，雖曰愛之，惡在其為愛之也。必如古者大學之道，以修身為本，凡一言也，一動也，舉可以為天下法；一賞也，一罰也，舉可以合天下公。則億兆之心，將不求而自得，又豈有失望、不平之累哉？柰何此道不明，為人君者不喜聞過，為人臣者不敢盡言。合二者之心，以求天下之心，則其難得也固宜。

順天道
三代而下，稱盛治者，無若漢之文、景。然考之當時，天象數變，如日食、地震、山崩、水潰、長星、彗星、孛星之類，未易遽數。前此後此，凡若是者，小則有水旱之應，大則有亂亡之應，未有徒然而已者。獨文帝克承天心，消彌變異，使四十年間，海内殷富，黎民樂業，移告訐之風為淳厚之俗，且建立漢家四百年不拔之基。猗歟偉歟！未見有此也。秦之苦天下乆矣，加以楚漢之戰，生民糜滅，户不過萬。文帝承諸吕變故之餘，入繼正統，專以養民為務。其憂也，不以己之憂為憂，而以天下之憂為憂；其樂也，不以己之樂為樂，而以天下之樂為樂。今年下詔勸農桑也，恐民生之不遂；明年下詔減租税也，慮民用之或乏。懇愛如此，宜其民心得而和氣應也。臣竊見前年秋，孛出西方，彗出東方；去年冬，彗見東方，復見西方。議者咸謂當除舊布新，以應天變。臣謂與其妄意揣度，曷若宜法文景之恭儉愛民，為理明義正而可信耶？天之樹〈樹，立也，封也。〉君本為下民，故孟子謂民為重，君為輕。書亦曰：「天視自我民視，天聽自我民聽。」以是論之，則天之道恒在於下，恒在於不足也。君人者不求之下，而求之髙，不求之不足，而求之有餘，斯其所以召天變也。變已生矣，象已著矣，乖戾之機已萌而不可遏矣，猶且因仍故習，抑其下而損其不足，謂之順天，不亦難乎？右六者，難之目也。舉其要，則修德、用賢、愛民三者而已。此謂治本。本立則紀綱可布，法度可行，治功可必。否則，愛惡相攻，善惡交病，生民不免於水火，以是為治，萬不能也。

農桑學校

語古之聖君，必曰堯、舜；語古之賢相，必曰稷、契。蓋堯、舜能知天道而順承之，稷、契又知堯、舜之心而輔賛之，此所以為法於天下，而可傳於後世也。天之道，好生而不私。堯與舜也，亦好生而不私。若「克明峻德」至「黎民於變」，「敬授人時」至「庶績咸熙」，此順承天道之實也。稷播〈布〉百穀以厚民生，契敷五教以善民心，此輔導堯、舜之實也。是議也，出書之首篇，曰堯典，曰舜典。臣自十七八時，已能誦説，爾後温之復之，推之衍之，思之又思之，苦心極力，至年五十，始大曉悟。以是參諸往古，而往古賢聖之言無不同；驗之歴代，而歴代治亂之迹無不合。自此胸中廓然，無有凝滯，斷知此説實自古聖君賢相平天下之要道。既幸得之，常以語人，而人之聞者，忽焉茫焉，莫以為意。察其所至，正如臣在十七八時。蓋無臣許多思慮，許多工夫，其不能領解，理固亦然。然間與一二知者相與講論，心融意㑹，雖終日竟夕，不知其有倦且怠也。蓋此道之行，民可使富，兵可使強，人才由之以多，國勢由之以重，臣夙夜念之至熟也。今國家徒知斂財之功，不知生財之由；不惟不知生財，而斂財之酷又害於生財也。徒欲防人之欺，不欲養人之善。所以防者，為欺也，不欺則無事於防矣。欲其不欺，非衣食以厚其生，禮義以養其心，則亦不能也。徒思法令之難行，不患法令無可行之地。上多賢才，皆知為公，下多富民，皆知自愛，則令自行，禁自止。誠能自今以始，優重農民，勿使擾害，盡驅游惰之民歸之南畆，歲課種樹，懇諭而督行之，十年以後，當倉庫之積，非今日比矣。自上都中都，下及司縣，皆設學校，使皇子以下，至於庶人之子弟，皆從事於學，日明父子君臣之大倫，自灑掃應對，至於平天下之要道。十年之後，上知所以御下，下知所以事上，上和下睦，又非今日比矣。能是二者，則萬目皆舉；不能此二者，則他皆不可期也。是道也，堯舜之道，好生而不私唯能行此，乃可好生而不私也。孟子曰：「我非堯舜之道，不敢陳於王前。」臣愚區區，竊亦願學。

慎㣲〈此篇内皆非全文，所謂多削藁者也。〉

用晦 獨斷 重農 興學 經筵

節喜怒 省變更 止告訐 抑奔競 欲速則不達 用晦則日益明，外露則日益蔽。

北辰居中衆星共，王者法天總大綱

臣聞取天下者尚勇敢，守天下者崇退讓。不尚勇敢則無以取天下；不崇退讓則無以守天下。取也，守也，各有其誼，君人者不可以不審也。

民志定則不亂，下知分則上安。夫天下所以定者，民志定也。民志定，則士安於為士，農安於為農，工商安於工商，而在上一人有可安之理。民不安於白屋，必求禄仕；仕不安於卑位，必求尊榮。四方萬里，輻輳並進，各懷無厭無耻之心，在上之人，可不為寒心哉！

審而後發，發無不中。否則觸事遽喜。喜之色見於貌，喜之言出於口，人皆知之。徐考其故，知無可喜者，則必悔其喜之失。〈云云。〉甚至先喜後怒。〈云云。〉先喜是，則後之怒非也。〈云云。〉號令數變，無他也，喜怒不節之故。是以先王潛心恭黙，不易喜怒。其未發也，雖至近莫能知；其既發也，雖至親莫能移。故號令簡而無悔，無悔則發自無不中也。人之揣君，必於喜怒。知君之喜怒者，莫如近愛。是以在下希進之人，求託近愛，近愛不察，乃與之為地。〈七姬、七珥之類，〉甚至無喜生喜。〈云云。〉在上一人，獨以喜之怒之為當理，而不知天下四方譏笑怨謗，正以為不當理也。最宜深念，其失在於不守大體，易於喜也。

數變已不可，數失信尤不可。周幽無道，不畏天，不愛民。酒荒色荒故不恤。方今無此，夫何苦使人不信。

賈誼告文帝 削地  制敵 貧富不均 禮義刑法 刑不上大夫 上有好者下必甚 人惟求舊，故舊無大故則不棄 文帝雖喜賈誼之言，猶謙讓以為未遑，然終能舉行其説者，審而後發，發無不中也。

韓魏公明足以照小人之欺，然每受之。魏相、包孝肅可欺。張武受金錢。杜衍不壞人。伊尹告太甲「有言遜于汝心」。〈云云。〉「投鼠忌器」、「望夷」、「豫讓」。〈以上皆䟽中節畧也。〉

臣某竊意國家自壬辰之後，便當詢求賢哲，商論厯代創業垂統之宜，參酌古今，稍為定制，使後世子孫，垂拱守成，此有國者之先務也。日習宴安，以為不可，而其委任，又多殘民蠧國之流。壬寅以還，民益困弊。至于己酉、庚戌，民之困弊極矣。困弊既極，殆將起亂。當是時，陛下有愛民之譽，好賢之名，聞於天下，天下望之，如旱之望雨。故先皇帝繼統，民皆欣悦，將謂信從陛下，選任善人，改更弊政，以興太平。不意仍踵前失，再用此徒。委天下之民，使之刻剥；付天下之物，使之侵欺，大為失望。所頼者，分河南、關中，得陛下委之諸賢，不一二嵗，疲民大安。恩雖未普，而天下之心已歸之矣。此曹畏避威名，不敢縱横，但於君臣骨肉之間，陰行譖愬，將為不利於陛下。但天命人心，皆在於此，故不得遂其所願。然委付一事，實為不可，而其間節目，又少有可不可焉。其可者，已在不可之中，不得為可；其不可者，是又不可之不可者也。淺見若此，未知是否。

臣某伏覩先皇帝聖㫖，叮嚀懇至，其大要欲事辦民安二者而已。然所委之人，唯能刻薄官民，阿附近要，肆為欺蔽，竊據寵權，又烏知事之所以辦，民之所以安乎？自壬寅之後，民以困苦，至于己酉、庚戌，民之困苦極矣。虐政所加，無從控告。先皇帝在潛，固知此弊，及其繼統，不惟不見黜逐，且遽復大權而委用之。於此見欺，而所命之㫖，皆屬不可，不必更於其中有可不可之辨也。借㓂兵而資盗糧，不必指其兵曰孰利孰鈍，指其糧曰孰新孰陳。

〈對御〉

至元三年二月二十有六日，檀州北李家庄後山上見上面奉德音：「竇漢卿獨言王以道，當時汝亦知之，何為狥情不言？豈孔子教法使汝若是耶？汝不遵孔子教法自若是耶？往者不咎，今後勿爾也。是云是，非云非，可者行，不可者勿行。我今召汝，無他也，省中事，前雖命汝，意猶未悉，今特面命汝也。人皆譽汝，想有其實。汝之名分，其斟酌在我也。國家所以無失，百姓所以得安，其謀謨在汝也。謂汝年老未為老，謂汝年小非小也。正當黽勉從事，毌負汝平生所學。安童尚㓜，未苦更事，汝謹輔導之。汝有嘉謨，先告安童，以達於我，我將擇焉。」

對曰：「聖人之道，至大且逺，而學者所得有深淺。臣生平雖讀書，而所得甚淺，然既叨特命，願罄所知者言之。其所不知者，亦不能強也。安童聰悟，且有執持，告之古人言論，悉能領解。臣所以知者盡告之，但慮中有人間之，則難行；外用勢力納人其中，則難行。臣入省之日淺，淺見如此，未知是否。」

魯齋遺書卷七


欽定四庫全書
〈魯齋遺書卷八〉
元許衡撰雜著

〈論語所否者〉

聖人之心，固天地之心也。然其處事接物，必以禮義制之，初不問彼之天命何如也。若以孔子之不與者，遽為天之所厭，則其說反似過髙，而有難充其類者。如不見趙簡子，而趙氏之世方興；請討陳恒，而陳氏之族方盛。若以趙氏、田氏而為不義則可也，若遽以天厭言之，則有礙矣。田横若不死而仕漢，則酈商必無可友之義。曾子出妻所適之人曾晢必無受贄之禮。應事接物，恐止以己義制之，不必要彼以天之厭不厭也。今日所見若此，未知何如？

〈家語亡弓〉

聖人之道，惟仁與義。仁則物我兼該，義則職業有分，體用叅錯，莫可相離。故語仁而不及義，非仁也，其流必入於兼愛；語義而不及仁，非義也，其弊必至於為我。考西銘理一分殊之説，尤為著明。四五年來，執此為是，用是心以揆昔者「人亡人得」之説，故卒難領㑹。近又推而論之，似終有不可行者。且弓之為物，細物耳，雖曰人亡人得而勿求，其失未甚顯也。使楚子忘其失人，亦曰「人亡人得而勿問」，則已不可也。況桀、紂所失之天下，即湯武所得之天下，使曰「人亡人得而勿恤」，則是淫暴之惡未可非，而天命之斷未足懼也，其可乎哉？竊謂楚于亡弓之初，當趣令求之，求之不得，當自反曰：「我蒞事不敬也，委政非人也。」往者既不可追矣，繼自今日兢兢焉，業業焉，任賢使能，俾無再失，則庶乎古人改過不吝、克勤小物之義。今乃舎此不務，以能忘為貴，則是既失於外而遂遺其内也。職業不守，而以溥博自居，無乃近於兼愛之説歟？

〈某再拜言來諭以反身而誠為顔子樂處意極〉

精切，某雖未能悟厥㫖，已謹受教矣。家語、論語猶未盡曉，敢言所疑。子玉請復曹衛。

論君子者必以德，論小人者必以詐。以德度德，則君子之優劣見焉；以詐較詐，則小人之勝負分焉。德也，詐也，雖有善惡之殊，然各就其中間論之，則未始不以深造者為得也。為君子者而不至於善之長，為小人而不至於姦之雄，則未有以過人者。盖常㫃晉楚爭霸之際觀之，楚之得臣不自料其詐力之所造與文公君臣孰淺孰深，遽使伯棼請戰，與楚子告於晉師，請復衛侯而封曹，徒欲急間讒慝，勇於立功，而不知區區小數，已墮文公之譎矣。以詐力之淺者，角夫詐力之深者，是猶以瑕而攻堅，以弱而制強，吾未見乎其可也。城濮之師，其所以潰亂而莫能支者，是果誰之咎耶？子玉請復曹、衛，愚請數其失而論之。自周襄以來，世以詐力相髙，然其詐力之所以髙者，亦皆有過人之才焉。識慮淺而不險者，不足以為詐，故伯比之間隨也，遺其禍於數年之後；喜怒輕而不弘者，不足以為詐，故勾踐之滅吳也，忍其心於屢請之時。今得臣既昏且蔽，又躁而急，廼欲擁兩廣東宫與若敖六卒，以挫堂堂之晉，宜乎其敗也。彼文公君臣巧譎萬變，自古為詐之人，未有出其右者。且明分曹衛之田以賜宋者，非厚於宋也，激齊秦之怒也；私許曹衛之復使絶於楚者，非愛曹衛也，致楚之戰也。至於退三舎而言愈恭者，用以驕敵，用以報德也，用以感諸侯之心，用以作三軍之氣。而得臣於此，豈惟不知多言以誤彼，又且甘投䧟穽以致欺於人。噫！詐力之淺者，見挫於詐力之深者，雖不足重煩吾儒之議，然於楚子怒得臣之際，愚獨有矜焉。自楚之竊據東南也，慿陵華夏，號召諸侯，其威聲氣熖讋動當世，亦可謂甚強矣。然楚子既命無從晉師，而得臣不忍私忿，固請一戰，楚子雖怒其不可，而竟不能止。孰謂以跋扈之君，反不能下制一臣？吁！可怪也。三綱倒置，人倫不明，國雖強大，而君子以為寒心。城濮之戰，萬不可勝，政使偶而或勝，則得臣他日恃功專恣之禍，必有甚於䘮師之慘矣。世之詆霸者，猶以尚功利為言，殊不知霸者之所為，横斜曲直，莫非禍端。先儒謂王道之外無坦途，舉皆荆棘；仁義之外無功利，舉皆禍殃。彼詆伯者以功利，何其僣譽之深耶？斯言其至矣。

〈辯説〉

辯，欲其信也。辯而後信，未若不辯而信；辯而不信，尤未若不辯之為愈也。辯之要在於自克，自克則喻，喻則無事於辯矣。偶或未喻，則盡其心，善其説，以懇道之。猶或未喻，不強也。幸而開悟，則歸美而加敬焉。晦其迹，使人不知其出於己也，此辯之善也。雖然，辯出於不得已，得已而不肯自已者，是易言也。易言則難信，難信則人亦不信。病其不信也，力辯之，辯之愈力而愈不信。較勝不已，至於忿争，敵日益多，力日益困。至其敗也，猶悔辯之不至。此豈辯之不至，辯之已甚也。吾竊嘆憫，思有以告之，未識其果信否也。既而悔之，以禊出禊，以酒投酒，是亦得已而不肯已者。五十步百步，又奚辯焉？姑記其説，時用自省。

〈髙凝字説〉

髙生講冠禮，予忝預焉。既字之，且求所以命生之意，因為説以告曰：「世變以降，波蕩風靡，而天下日趍於薄。昔者聖人盖憂之，故其垂世立言，莫非惇本抑末，以謹厚篤實為勸。盖天下之善，必原於謹厚篤實；天下之惡，必始於浮躁淺露。此尊君命生之名，取於鼎象之意歟？」〈又本改云：〉去古既逺，天下之俗日趍於薄，風靡波蕩，一往而不可復。其間能以古道自重，卓然不為流俗所移，其亦賢乎！況又益資學問之力以進乎道，則厚也不為徒厚，其正也不為徒正，體用具行，而於出處窮達，無施而不當，其亦賢乎！尊君以古自立，而又以古道教生，其命生之名，取易卦鼎象「凝命」之凝，欲生之以厚自成也，以正自守也，猶鼎之峙焉。雖然，此體也，未適乎用，欲生之博文約禮，日篤於人道之常，猶鼎之享帝養人之用，不為法器而已也。夫父子君臣者，天之命也，人之道也。〈文不全。〉

〈王生名字説〉

王氏子昔嘗從予遊，曽未閲歲，廼遷居燕，然於今盖十數年矣。頃來復過吾門，狀貌加偉，而其禮節恭謹，無異平昔。予嘉其處心近厚也，思有以教之，因其求更前名，遂為説以命之。夫有禮則安，無禮則危，君子所以終身守之者，誠知大中至正，極不可去也。薄俗昏愚，鮮克由禮，昔為師友，今為路人，滔滔者皆是也。之子從學未乆，而獨能眷眷於相從之侣，非本心之明有以自守，其何以能之？謹訓其名曰遵禮，字之曰安卿。誠能因其所已知，擴其所未知，因其所已能，而推其所未能，則他日修身事親之際，將不止如今日之王生也。

〈留别譚彦清序〉

譚君彦清，辭氣溫雅，自始識竊有慕焉。既又見讀吾聖人書，雖館傳暮夜，手不暫釋，益使人嘆仰。又接其論議，則尚慕古人，以敦本抑末實學為己任，雍容樂易，大有以畏服人者。方將鞭策駑蹇，私擬竊效，未能也。將别，再三求言，正所謂借聽於聾，假道於盲，不可也，又奚疑？雖然，盛意不可虗辱，將以私擬竊效者告焉，可邪？否邪？請之勤而後言，其或亦可少恕耶？夫人患不博古，而博古者或滯於形迹而不可用於時；人患不知今，而知今者或狥於苟簡而有害乎道。二者雖有，皆未也。惟學古適用，随時中理，其庶幾乎！君之尚慕古人，雍容樂易，既能是矣。能是而又言之，不幾於贅乎？盖將堅其所已至，而期其所未至故。〈云又一本云：〉

譚君彦清，辭氣溫雅，自始識竊有慕焉。既又見讀吾聖人書，雖館傳暮夜，手不暫釋，益使人嘆仰。既又接其論議，則尚慕古人，以有為於時為己任，鞭策駑蹇，私擬竊效未能也。將别，又再三求言，正所謂借聽於聾，假道於盲，其為不可也同矣。然盛意不可虚辱，將以區區者告焉，可耶？否耶？請之勤而後言，其亦庶乎可耶？夫人之學，貴於師古，師古者或滯於形迹而不適於用也。貴於隨時，而隨時者或狥之苟簡而不中於理也。二者其可謂善學乎？惟師古適用，隨時中理，然後可與論學。君之尚慕古人，有為於時，盖能是矣。

〈吳氏傷寒辨疑論序〉

先朝國醫吳敏修著傷寒辨疑論，寔得仲景傷寒之要。先生猶子璋，亂後獨有其書。頃嘗幸得而詳讀之，槩見先生醫學之妙。嘗謂醫方有仲景，猶儒書有六經也。必有見於此，然後可與議醫。然其文古，其義隱，學者讀之，茫然不可涯涘。今是書辨析疑似，類括藥證，至發先賢之未發，悟後人之未悟，雖以愚之不敏，一讀且有開益。彼專門業醫者，得是説而推之，則所謂茫乎不可涯涘者，當了然矣。目曰「辨疑」，夫豈徒云。己未冬十月戊戌，河内許某序。

〈與李才卿等論梁㝟甫病症書〉

梁㝟甫證候，右脇，肺部也。𠻳而唾血，舉動喘促者，肺診也。發熱脉數不能食者，火來刑金，肺與脾俱虚也。脾與肺俱虗，而火乗之，其病為逆。如此者，例不可補瀉。盖補金則慮金與火相持，而喘𠻳益増；瀉火則慮火不退位，而痃癖反盛。正宜補中益氣湯，先扶元氣，少以治病藥加之。聞已用此藥而不獲效，意必病勢苦逆，而藥力未到也。當與寛甫熟論，逺期秋涼，庶就平復。盖肺病惡春夏，火氣至秋冬則退也。止宜於益氣湯中，隨四時陰陽，升降浮沉，温涼寒熱，及見有症，増損服之。〈升降浮沉，則理和其氣為順之；温涼寒熱，則反之順其治之大方也。〉或覺氣壅，間服加減枳术。凡或有飲河間，服局方枳术湯，數月後庶逆氣少回，逆氣回則治法可施。但恐今日已至，色青色赤，及脉弦脉洪，則無及矣。近世論醫，有主河間劉氏者，有主易州張氏者。張氏用藥，依准四時陰陽升降而増損之，正内經「四氣調神」之義，醫而不知此，妄行也。劉氏用藥，務在推陳致新，不使少有拂鬰，正造化新新不停之義，醫而不知此，無術也。然而主張氏者，或未盡張氏之妙，則瞑眩之劑，終莫敢投，至失機後時，而不救多矣。主劉氏者，或未悉劉氏之藴，則刼效目前，陰損正氣，遺禍於後者多矣。能用二家之長，而無二家之弊，則治庶幾乎！㝟甫病候，初感必深，所傷物當時消導不盡，停滯淹延，變生他證，以至於今。恐亦宜倣劉氏推陳致新之意，少加消導藥於益氣湯中，庶有漸緩之期也。鄙見如此，未敢以為必然，惟吾才卿元甫子益共商論之。

〈祭鄒國公文〉

惟公之生，運適衰周。正途壅底，大道凌遲。分承三聖，力辯羣疑。禽獸楊、墨，妾婦秦、儀。宜載於典，宜配先師。敢修庶品，敬薦於時。

〈祭李生文炳文〉

惟生總角從吾，誦詩讀書。善言日親，惡言日踈。二十安學，志向吾儒。經史晝夜，筆硯朝晡。道則周、孔，治惟唐、虞。究始與終，論精及粗。事我甚專，敬我無渝。不恤異議，不為俗拘。較之後生，鮮或能踰。我年四十，病稔㣲軀。别汝西歸，待死鄉閭。三年林下，頗得安舒。事既加少，病亦尋除。念昔舊學，日就荒蕪。思欲講明，共力誰歟？我來自西，跋涉﨑嶇。省汝視汝，操立何如？身出門庭，名聨士夫。斐然成章，不忘其初。我竊慰喜，有汝生徒。遂意老日，相與鄰居。益汝新聞，卒我前圗。舊縣之别，中懷未敷。擬再㑹見，叙此區區。行舟催發，水路縈紆。十日之程，歸復吾廬。昔者憂汝，多病而癯。此别安強，謂必無虞。訃音忽來，告汝身殂。我初聞之，恍如乗虚。撫手痛悼，放淚長呼。三日皇皇，食無一盂。束裝東行，令婿與俱。官事適丁，引類連茹。悠悠逺思，阻越旬餘。今我來朝，弔汝城隅。不復歡迎，但卧荒墟。可勝哀哉！可勝悲夫！道之隳廢，欲汝同扶。天既奪汝，天其䘮予！我年日衰，我德日孤。思之念之，我心如刳。汝之父母，平日勤劬。汝之兄嫂，竭力馳驅。汝未一報，人世俄殊。生非己有，死獨誰無？惟汝之死，家道淪胥。幾成而敗，欲榮而枯。念之思之，能不噫嗚！魂兮魄兮，知乎否乎？一盃薦汝，生其饗諸！

魯齋遺書卷八


欽定四庫全書
〈魯齋遺書卷九〉
元許衡撰

書狀

〈呈丞相乞致仕狀〉

許某呈：「某舊患脚氣，復因憂戚，變為腫。此等病候，類多難治。三數年來，止以忌慎之嚴，苟延視息。今乃叨居要地，陪列元臣。乏德乏才，既不足以辦事；非勲非舊，又不足以服人。虗負寵恩，莫任憂畏。以故耳増重聽，心苦多忘，腰痛未已而手麻，腹滿纔輕而溲澁。有困危之勢，無安養之期。望加矜憐，特賜聞奏，使退循常分，仍守舊資。豈惟免尸位之愆，亦可效育才之助。心獲無歉，病庶有瘳。仰惟髙明，伏幸裁處。右謹具呈。

〈呈丞相乞致仕狀〉

許某呈：「某舊患脚氣，復因憂戚，變為腫。此等病候，類多難治。三數年來，止以忌慎之嚴，苟延視息。今乃叨居要地，陪列元臣。乏德乏才，既不足以辦事；非勲非舊，又不足以服人。虗負寵恩，莫任憂畏。以故耳増重聽，心苦多忘，腰痛未已而手麻，腹滿纔輕而溲澁。有困危之勢，無安養之期。望加矜憐，特賜聞奏，使退循常分，仍守舊資。豈惟免尸位之愆，亦可效育才之助。心獲無歉，病庶有瘳。仰惟髙明，伏幸裁處。右謹具呈。

〈辭免京兆提學狀〉

後學儒人許某，先於輝州承奉令㫖，遷來京兆，教授人家子弟。欽依外，今月初一日，續奉令㫖，該廉宣撫保奏，令某充本府提學者。某自惟非才，不敢祗受，即於宣撫相公及以次官員處告覆，至今未蒙允納。竊聞提學官，師表之任也。儀刑多士，檢正學業，實風化人才之所自。縁某早年羇旅，學無淵源，於舉業功夫，未至成就，若不量度，叨冒寵榮，取四方之譏，辱王府之命，不止為罪於一身也。事有所係，義在必辭，伏乞宣撫使司詳察，擬為回奏施行，取鈞㫖。

〈與竇先生〉

老病侵尋，歸心急廹，思所以上請，未得其門也。邇來相從，實望見教，不意復有引薦之言，聞之踧踖，且驚且懼。邸舎中懇陳所以不可之故，至於再三，始蒙惠許。違别三數日，復慮他說間之，不終前惠，是用喋喋，重陳向來懇禱之意。嘗謂天下古今，一治一亂，治無常治，亂無常亂，亂之中有治焉，治之中有亂焉。亂極而入於治，治極而入於亂。亂之終，治之始也；治之終，亂之始也。治亂相尋，天人交勝。天之勝，質掩文也；人之勝，文勝質也。天勝不已，則復而至於平，平則文著而行矣。故凡善惡得失之應，無妄然者，而世謂之治，治非一日之為也，其來有素矣。人勝不已，則積而至於偏，偏則文沒不用矣。故凡善惡得失之迹若謬焉者，而世謂之亂，亂非一日之為也，其來有素矣。析而言之，有天焉，有人焉；究而言之，莫非命也。命之所在，時也；時之所向，勢也。勢不可為，時不可犯，順而處之，則進退出處，窮達得失，莫非義也。古之所謂聪明睿智者，唯能識此也；所謂神武而不殺者，唯能體此也。或者横加己意，欲先天而開之，拂時而舉之，是揠苗也，是代大匠斵也。」揠苗則害稼，代匠則傷手，是豈成己成物之道哉？即其違順之多寡，乃其吉㓙悔吝之多寡也。平生拙學，認此為的，信而守之，罔敢自異。今先生真欲以助長之力，擠之傷手之地，是果相知者所為耶？無益清朝，徒重後悔，豈交游之浮不足為之慮耶？抑真以樗散為可用之材也？相愛之深，未應乃爾。若夫春日池塘，秋風禾黍，夏未雨蚕老麥收，冬將寒囷盈倉積，門喧童稚，架滿琴書，山色水光，詩懷酒興，拙謀或可以辨此也。是以心思意向，日日在此，安此樂此，言亦此，書亦此，百周千折，必期得此而後已。先生不此之助而彼之助，是不可其所可，而可其所不可也。其可哉？將愛之，實害之。萬惟恕察。言不能隱括，悚息待罪。

〈與耶律惟重〉

書奉寄耶律生：乆别不得㑹見，豈勝懷想！王之竒來，審聞尊丈以下皆安，良慰。西山詩説與文公詩傳異同，此非區區所能辨。然夙昔愛生勤學，似不欲虗其所問，雖自知淺陋，猶喜一言之。春秋壞於三傳，此説固矣，然盡去三傳而不讀，吾恐擬議之失，又甚於三傳。書義壞於漢儒之序，此説固矣，然盡欲去之而不讀，吾恐逆度之差，又甚於漢儒之序。程、朱以來，講明究析，其可信可疑，亦略有説。盖自焚滅之後，歴千餘歲，其間變故，又復不少，遺脱舛誤，焉能盡如洙泗之舊？雖語、孟二書，亦有可疑，學者但當求其㫖意，以身體之，日積月累，庶或有益。至於此等擬議，姑闕之可也。舊見西山文字平實簡易，不意此論急廹慢罵，殊無温柔敦厚含蓄氣象，抑豈少日之為耶？抑或他人為之，而傳者之誤耶？觀其考覈辨難，出人意表，未易折衷，容胥㑹時更論。鄙見如此，未識果是否耶？因風附意，惟慎愛是望，不悉。

〈與子師可〉

小學、四書，吾敬信如神明，自汝孩提，便令講習，望於此有得，他書雖不治無憾也。今殆十五年矣，尚未成誦，問其指意，亦不曉知，此吾所以深憂也。髙疑來，聞汝肯自勉勵，勝於前日，我心甚喜，未識其果然乎？韓遵道今在此，言論意趣，多出小學、四書，其註語或問與先正格言，誦之甚熟，至累數萬言猶未竭，此亦篤實自強故能爾。我生平長處，在信此數書，其短處在虗聲牽制，以有今日，今日之勢，可憂而不可恃也。汝當繼我長處，改我短處，汝果能篤實，果能自強，我雖貴顯〈云云，〉適足禍汝，萬宜致思。且專讀孟子，孟子如泰山巖巖，可以起人偷惰無耻之病也，相與輔導之。至元三年十二月二十九日

〈與子聲義之〉

比年諸㓜多病，不勝憂苦，近方收拾一二小者，為可子讀書計，政恐擾動不安，聞令親傳道雅意，甚非所望。某之愚陋，先生之所知也。得受共成一㕓，與老妻稚子竭力耕耝，閑暇日㑹二三學者讀古人書，則志願足矣。且西去邱壠不逺，尤為快便，日夜思至熟也。夫尊榮貴顯，固人之所甚欲，然鶴之乗軒，隼之乗墉，豈欲取謗怒於天下？彼挾矢者交㑹圜至，殆其生之不能保，將愛之實害之，先生不慮及此耶？區區之懷，冀蒙照察，是以不避抵冒之罪，極意盡言。賢王誤采虗名，曲垂召㫖，以學官之職降付鄙人。逃去則不敢，聽命則不能，夙夜憂惶，莫知所處。聞二君子還王府，已有解釋之路，願賜教約。夫尊貴安顯，固人之所愛，然反足以賈禍而召怨，曽不若安守貧苦之為愈也。亂後雖處小庠，實出僣妄。比年竭力經營田廬，庶覆前日之非，何意虗聲展轉，至於如此！二君子最知某者，萬願為意。某頓首再拜，與仲晦仲一〈二首。〉

某頓首再拜兩君子執事：將春，敬惟雅況清裕。某山野鄙人，虗名過實，不勝愧負。仲一過京兆，以稠人中不克欵附所懷，繼荷仲晦公特書慰勉，使某「㝟而居，安而待」，其時已為士君子家，託二三子相從正句讀，今復十數矣。其束脩之供給有餘裕，恩㫖益之以奉給，是魚肉而又熊掌也。以義制之，不容再受。且仲可、遵道之生理未治，其事體自是不同。再四辭於宣撫廉公左右，未見從允。静言思之，將苟避矯激之嫌，必難免士林之誚。託所以解之，非二君子其誰可者？弗獲，即有不安，明公必能見察於言意之外也。區區不已，重附從宜李公，幸矜亮。恩㫖令某充京兆提學，某之寡陋，先生素知，使依先所降恩命，教人家子弟，已愧不稱。況提學之職，必習知舉業、塲屋有聲者可得為之。而某蹇淺昏昧，一無所曉，何以當此？苟強顔為之，不唯取笑四方，為士友所責，亦恐用非其人，為當路諸公之累。是以傾輸悃愊，冒瀆陳説仲晦、仲一二君子，所願奉致此意。何由使某得守先命，少緩士林之議？便風不乏，伏賜誨藥。邇者從宜李公來，傳道二君子雅意，佩感，但病中不能作書為謝爾。

〈與友人〉

把仲輝，具悉日來所履，良用憮然。某也與子為師，與令親為友，不能善誘善導，使入孝慈，顧相怨交惡，反出衰俗之中。益自知平日區區，初無小補，德之涼薄，其誤人乃如此，曷勝負愧！勸導之言，非有固吝，但疇昔事幾方來，嘗面陳所否，猶且依違，畧不見信。今業已為之，豈咫尺之書所可挽耶？雖然，數沐厚愛，豈敢遽忘所托？韓遵道過蘓門欵叙，轉求代為推聒。思濟以愚懇無他，庶或有一中耳。汝今所處，固為甚難，然天下公議，責備於臣子，必責備於賢者，父之過即子之過也。正當反躬自克，百倍其勇。令親之失，亦汝之失也。此若不悟，勢將滔滔有無窮之悔矣。重思，重思！

〈與王濟川〉

濟川詳議友兄執事：之用春來㑹見，無恙也。别去不知遽為永訣，追念往者相從之舊，豈勝哀痛！少者致養，老者侍養，人之常理。吾兄春秋髙，生業未遂，已為憂苦，不知又何以堪此也？凶變之來莫測，以為天耶？人耶？要必勉自㝟解，逺為後人慮。庭玉回，草叙區區之意，任重尤當自力，餘不及盡言之。

〈與韓邦傑〉

總判：邦傑舊游，相别之乆，相去之逺，公務匆冗中，乃能不忘相從之舊，殊慰懷想。而無競又論為學為政，皆有進長，尤可喜也。某卧病僅一月，未能出門，無補公私，徒増愧恐。區區之念，想諸公可憐也。比㑹見，望以時加愛加勉，不能悉。

〈與提學〉

提學先生執事：顯之來，審文况安適為慰。向來㑹晤，俱以匆匆，不遂挽留之願。别後寓此，又復一年，無補公私，徒増憂懼。念昔相與鄰居接壤，課督兒軰種田讀書，徜徉山水。〈闕文〉與李仲實〈闕〉

〈與孫謙甫〉〈闕〉

〈與趙輔之〉〈二道。闕〉

〈與友人〉

向來報書，想已聞達。某人行，重附鄙意：某自前年得還鄉，甚思吾友，相與鄰居，方將經營，復此逺出。今居燕城，日就衰朽，何别離之易，㑹聚之難如此也。區區拙迹，某人能道其實，不足煩吾友慮。比㑹晤，惟祈以善自重，不宣。

〈與君瑞〉

先生側侍某某人來誨簡，審聞尊况動止康裕，甚慰逺懷。某即次旅寓，日益無聊。某人歸，能道其實。外人或傳曽受職任，正由不知己者相玩戱也。掛齒且不可，况筆之書乎？千萬乞照亮。未間，惟兾以道自愛。區區不宣。與扈正之〈二首〉正之鄉兄執事，尚在關中，得幸相近。以墳壠之故，不遂相守。吾兄逺送臨潼，哭佇為别。可見顧愛之情，如此其至。别後，日復一日，馳驅道路間，念昔者相從之樂，可勝悵惘！秋凉，逺惟尊候泊仙，輯各安裕。某即此區區，無足道者。未間，惟調護。不宣。

向在闗中，得親近才卿、文逺軰，有講習之樂，有切磋之益。東還日紛擾冗中，所接聞，殊不如意。加以衰病繼作，旅寓逺方，憶昔相從，優游自得，豈勝悵惘！秋凉，敬惟尊候泊玉集各安順。人行，草草附問。㑹晤未涯，切兾以時自愛。區區不宣。

〈與許仲常〉

向約鄧州迴，即寄書來。今不聞一信，何耶？生事當着實自力，不須更求勾當。慮日後愈無涯際，悔不可及也。當深思之。比見，惟勵不息。與孫伯玉〈二首〉

伯玉友舊執事：春初，逺惟福履清佳。老得吾友，相與鄰居，實夙昔所願。方率兒軰結茅樹桑，為讀書計，不意有此行也。今雖寓此，「請歸」之念，無日去心。新居草剏，計多勞苦，要當安心勉力，庶可必成也。因風示報為幸。人行，敬附鄙意。

伯玉友兄執事：犬子來，知有㓜孫之慶，而生理又復不遂，可勝動念。人生所遇，或厚或薄，理有當然。故聖人教戒，正要於此益堅益壯，不可怯懦苟安也。積學力行，始亨之端。犬子還，能道區區也。正逺，惟千萬自愛，不宣。與張仲謙〈二首〉

左相心契執事：十九日承手書，且聞起居康勝，喜慰不可量。某之拙學，無足言者。而執事虚心，每每問及，尚未知果不足用也。雖然，盛意不可虚。竊謂父子君臣，實天所命，能順而不失，則人道備矣。其利與鈍，成與否，雖古人不能必，吾豈可不聽天命而苟為哉？管見區區，只此為是，是所以為拙學也。材木盤費，極感厚意，因風奉答兼謝。比晤對，千萬慎愛，不宣。犬子於六月二日病殁。某罪逆深重，不見佑於神明，使禍延所愛，肝腸痛慘，猶鈍刀割裂，仰天長號，不知所以為言。但犬子初還家，飲食猶日進二升，時欲持行。四月初，聞妻子不來，病遂日増。醫者診之，欝證也，由心氣不足。親友亦咎某當時不即挈引還家，故致如此。病且革，果惟不得舒暢使然。胸膺氣滯，不得上下，以至於死。事已往矣，萬悔何及！人生修短，固有定數，不可改易。然淺懷俗見，終未能無恨於此也。望以是意達之焦氏良親，㓜孫在襁褓，使他日得承吾兒後，萬謝萬感！雪齋、侍講、郎中三執事，皆不及另書，望道此意。壬辰後憂苦，無若今日，殆不可生存矣。因風幸示教。

〈與文子貞〉

向托劉孝叔附書，不意就此沉滯。靳生行，復令附信，已不及矣。自今觀之，正宜慎言克己，安心静守，紛紜之議，不須妄聼。此夏或得還家，當細説此。未間，惟好自愛重，不悉。

〈與吕伯充〉

書：奉伯充秀才：不意凶變，令尊丈奄棄榮養，可勝驚怛！舊聞伯充途路中，偶與人相從，及相别，心為不忍。今罹此艱咎，何以堪處？葬禮遵用遺言，依倣古制，信道力行，至於如此，楊元甫之亞也。敬嘆！敬嘆！路逺不及一往慰問，悵惘曷可信。未間，惟以禮自盡，區區不宣。與廉宣撫〈三首〉

宣撫相公執事：比日車從過覃懷，不獲一見，可勝悵惘！時暑，惟起居安裕。友兄楊元甫，隱士也。篤信好學，操履不苟，實我軰所仰重。執事時肯眷顧，美事也。劉成之舊從姚司農，今將還家，謹託附意。比良晤，惟千萬為國為民自愛。區區不宣。

向來㑹見，以相愛之故，故不敢不盡所言。然其辨折可否，頗傷急廹，將謂獲罪於吾兄也。違别未幾，遽辱誨音，知吾兄襟度㝟綽，或見區區之意，本無他也。感慰！感慰！敬生還，草附謝懇。正逺，惟千萬保綀自重，不宣。某自大名遷居蘇門，其大喜有三：「親善人也，近鄉士也，得佳山水也。」是以藝麻樹桑圃為老。計三數年，雖所謀未果，而志慮益堅於向時矣。與人〈四首〉

蘇門之來此，廹於明㫖，俾教授子弟。某以嘗為小庠，故不敢昧而不得辭。已聞四方之傳，形於謗言，著於譃諺。聲聞過情之耻，宜被一身，惟有玷乎諸公之明，悚懼無既。兹復頒以提學之命，恩則厚矣，憂如之何？猥辭納於宣撫廉公，未承見允，憂懼薰心，感病如舊，不能起者旬日矣。其不安之勢，可以意曉。且提學主司之職，京兆學官，旦望考校，賦詩議論，積年于是，將使無素業者易而尸之，于公議自不容安。故敢上冒威名，陳辭于左右，兾復欵於仲晦、仲一洎諸君子。因大用回，附片言隻字，以諭撫司，得伸卑懇，不勝拜賜。

邇來草率奉書，想不為浮沉。然區區所求至甚切，故又喋喋。京兆舊有提學，每旦望考校，賦詩議論，是為所職。而某於舉業，初不曽攻習，向者雖守小庠，僅能與童子正句讀、釋音訓而已。今代領其職，是羸犬負烏獲之任也。雖骨折筋絶，其可勉強？累復求於宣撫廉公，既為回奏，未見允許。憂懼薰心，至於卧病，其不安之勢，先生可想見也。恃愛舊，願致此意於仲晦、仲一二君子。若獲專奉元受恩命，教授子弟，則駑蹇之資，可以勉勵，庶幾小安也。未知髙明以為何如？

復十六日承誨簡，知近日宿疾尚未全愈，可勝憂想。桑根煎固治肺疾，然須從升降浮沉，多加時藥，少加治藥，以待秋凉。雖旦暮未有顯效，而他日奉長之氣，漸有生發，則神祕湯軰可以兩服便驗。斯理也，嘗與遵道論之，甚不可以迂濶淺近之不信也。未知先生以為何如？别後南歸，得守邱壠，殊適所願。老來情思，苦厭喧雜，課督兒童，種田讀書，雖拙謀，心自喜幸農夫野叟，日夕相遇，與之話言，固不盡曉，要其中無甚險阻，是可尚矣。逺辱承寄，兩枉書教，且承雅意，肯屬鄉閭，迂濶之為，亦有同者，喜不能寐，佇俟好音，鄙人有幸，須得㑹合，切望！切望！

〈代李和叔與兄子〉

叔書付兄子天敏。吾先本名族，自兵亂以來，衰頽不振，諸子且孱弱，未見可以繼復先人之舊者。獨汝沉静敏慧，度越諸子，我是以﨑嶇宛轉，求托於王公文秉也。既從學，有稱於同軰，至慰所望。比年以親事隔逺，不得躬親勸督，殊使人動心。吾意汝之進學，不類於前日耶，則本質沉深，遽變于嵗月之頃。吾意汝之進學，果類子前日也，則行人絡繹，了不聞勤苦之言。因念家業陵替，使汝婚娶之禮，不如宿昔之舊，可嘆也，可愧也！三數年來，吾以目疾失明，凡曰交游，曰故舊，莫不傷悼矜憫，有不逺百里而慰問者。昔者子夏，聖門之髙弟，其失明猶曰：「天乎！天乎！」况我淺薄之資，處憂患之餘，能無動於中乎？先人之業，欲墜未墜，望所以興復吾門者，唯汝耳。汝而肯學，則吾李氏之後，廕其餘輝矣。汝而不學，則吾李氏之後，為工歟？為商歟？為牛童歟？為馬卒歟？蓋有不忍論者。此吾所以重傷隔别之逺，而愈益失明之恨也。吾先代皆以宦業名世，原其所自，蓋積於勤學。學之於人，其大矣乎！

父子之親，君臣之義，與夫夫婦、長㓜朋友，亦莫不各有當然之則，此人倫也。苟無學問以明之，則違逺人道，與禽獸殆無小異。以禽獸無異之材，汲汲焉求處衆人之表，吾見其謬悠荒唐之言，卒䧟於自欺而後已也。吾衰且老，重以疾廢，平時所期于汝者，自是愈切，不知汝之處心，亦果如吾之處心乎？欲話所懷，竟未有便。庭除至近也，須扶引乃能出入。千里之逺，計㑹聚于何時？

〈與吳行甫〉

竊以學務求師，師明則正可就學；賢期衛道，道明則益以為賢。義有當從，謙何過執。伏惟行甫先生，德堪模範，學究淵源，已煩善誘之勤，先著小成之效。逺圗可望，㓜志俱親。豈容中道之退歸，深抑輿情之企慕。智惟成物，忠必誨人。忍令諸子之無依，坐視前功之不繼。萬願復垂絳帳，弘古人之舊風；重授青衿，起今日之新學。謹修短䟽，用表深衷，切望髙明，特賜允許。

〈與張左丞〉

弔者在門，慶者在閭。一倚一伏，孰知其初。君子存誠，克己就義。始若甚難，終知甚易。可委者命，可憑者天。人無率爾，事有偶然。舎苗不耘，固為有害。助而揠之，其害甚大。既徵於色，又發於聲。天道無他，庸玉汝成。

魯齋遺書卷九


欽定四庫全書
〈魯齋遺書卷十〉
元許衡撰

〈編年歌括〉

總數

始自堯戊辰，終於金癸巳。三千六百年，内減三十四

唐虞

唐堯一百載，虞舜五十年。禪讓官天下，有子不相傳。

夏

姒夏，繼有虞，一十有七世。得年通幾何，四百三十二。

商

有商子姓三十世，千日為名無癸字。六百二十有九年，天下歸周契不祀。

周

姬周，三十有七王，歴年八百六十七。西都三百五十二，武、成、康、昭、穆、共、懿、孝、夷之下、厲、宣、幽，十有二朝居鎬邑。東都二十五，相傳，五百一十五。元日平、桓、莊、釐、恵與襄、項、匡、定、簡、靈、景，繼悼、敬、元、貞并定、哀、思、考、威烈、安、夷、烈、顯與慎靚及赧王。厥後秦人併王室，

秦

秦人滅周自昭襄。孝文後曰莊襄王。三傳九載嬴秦亡，吕政繼主號始皇。胡亥、子嬰俱不昌，三世都經四十霜。

西漢

西漢十有二帝，二百一十四齡。髙、恵傳家未乆，吕氏僣起闈庭。文、景、武、昭而下，宣、元、成、哀、平、嬰。新室

王莽號新室，竊據十四年。誅夷漸臺後，二載屬劉元。

東漢

東漢十有二朝，一百九十六筭。光、明、章、和、殤、安、順、冲、質、桓、靈、獻。

蜀

劉蜀炎漢裔，二主據成都。四十三年後，山川入魏區。

魏

曹魏合五主，文、明、齊、髙、章。禍稔蕭墻内，四十五年亡。

吳

孫吳凡四傳，權、亮、休與皓。五十九年春，青蓋洛陽道。

西晉

西晉武、惠、懷、愍四葉，五十二年，司馬乾綱解紐，五胡割據中原。

東晉

東晉渡江十一帝，元、明、成、康、穆、哀、廢，簡文、孝武、安與恭，一百三十消正氣。

宋

劉宋五十有九年，髙祖營文、孝武廢，明并，後廢順承之，是為南朝凡八帝。

齊

蕭齊二十有七年，七葉相乗三見廢。祖武鬱林并海陵，明與東昏共和帝。

梁

蕭梁傳四主，五十五番春。武、簡文、元敬，乾坤遂入陳。

陳

陳氏合五朝，三十二改歲。髙、文廢與宣，後主傾神器。

後魏

後魏一十一帝，一百四十九年。道武、明元、太武、文成、獻文相連，世以拓拔為氏，孝文改姓為元，宣武、孝明而下，孝莊、節閔而旃。廢帝孝武之後，遂分東、西魏焉。

東西

西魏三主明廢恭，二十二年國祚絶。東魏孝静不再傳，一十七霜元氏滅。

北齊

髙齊五傳年，得四七。文、宣、昭成後㓜失國。

後周

五主宇文周，歴年二十五。孝閔、明、武、宣、静。宋隋為主。

隋

隋代，通三世。文皇煬與恭，三十七年後楊氏數云終。

唐

李氏，建極臨九有，紀年三百八十九。神堯太、髙、中，睿、玄、肅、代、德、順承其後。憲、穆、敬、文并武、宣，懿、僖、昭、哀皆繼守。總來二十一稱尊，髙後一朝為武后。

五代

朱梁三主十六祀。太祖友珪、末帝是。後唐四帝十三春，莊、明、閔、末是為真。石晉二世十一載，髙祖之下少帝代。劉漢四年凡再傳，髙祖、隱帝同一源。郭周九載傳三世，太祖、世宗與恭帝。五代五十有三年。其間八姓逓推遷。後唐凡三周凡二，餘者舉皆同氣嗣。

大遼

九傳耶律之遼二百一十九數。祖宗世穆、景宗、聖興及夫道、豫。

前宋

前宋九朝都汴邑，一百六十有九年。祖宗、真、仁、英、神、哲，傳到徽、欽並北遷。祖宗、真、仁、英、神、哲徽、欽失，汴髙遷浙。孝、光、寧、理、度及末，三百餘年宋道滅。

大金

有金百一十九年，復姓完顔凡九葉。祖宗熙海、世、章東，下逮宣、哀南渡滅。

稽古千文

太極之前，此道獨立。道生太極，「凾三」為一。一氣既分，天地定位，萬物之靈，惟人為貴。太古結繩，民醇而愚，茹毛飲血，穴處巢居。伏羲畫卦，始造書契。神農、黃帝，三皇繼治。五帝少昊，髙陽、髙辛。堯、舜揖讓，傳中以心。厯數在禹，夏承虞襌。謳歌婦子，啓與扈戰。太康遊畋，羿距于河。仲康失權，胤征羲、和。一成一旅，少康中興。桀虐百姓，天道禍淫。應天順人，殷湯革命。咸有一徳，伊尹元聖。太甲放桐，盤庚遷都。武丁中興，受終獨夫。文王事殷，明夷蒙難。武發開周，首訪「洪範」。成、康持守，周、召夾輔。穆王訓刑，宣王復古。幽惑褒姒，犬戎所弑。平王東轍，國風遂降。虗器尊周，五伯馳騁。孔聖春秋，爰始魯隱。七國争雄，蘇、張縱横。孟軻仁義，卒老於行。孝公彊秦，鞅變井田。赧朝昭、襄，周祚以遷。併吞六國，始皇詐狙。罷侯置守，焚書坑儒。阿房、長城。賦後虐民，二世子嬰，陳、吳亡秦。項起西楚，劉興沛中。項弑義帝，劉從董公。轉戰五年，資謀三傑。灌嬰垓下，始定漢業。髙帝忘功，誅醢械擊。嬖幸戚姬，欲立如意。良招「四皓」，㓜惠遂定。吕雉鳴晨，房闥出政。陸賈計行，平、勃交驩，禄、産就誅，劉氏乃安。文帝恭儉，詔半為農。景帝遵業，醇厚民風。武承富庶，始建年號。窮兵雪耻，末年減耗。立昭繼武，功歸霍光。孝宣中興，道雜霸王。元、成、哀、平，權移女黨。張禹佞䛕，黨比王莽。十有四年，亂生新室。更始、劉盆，王尋、王邑。光武中興，羣盜乃滅。㓂、鄧元勲，耿、賈洪烈。天下平定，進尚文吏，退全功臣，封縣數四。禮優嚴陵，占動太史。二百年間，名節奮起。明帝苛察，章帝寛厚。和誅竇憲，殤終襁㓜。安雖享御，權歸外戚。北鄉弗永，順淪嬖習。冲㓜質聰，弑於跋扈。桓誅梁冀，陳、李黨錮。靈委宦孽，黄巾嘯聚。進召董卓，獻終漢緒。曹丕稱魏，劉備興蜀。孫權號吳，三國鼎足。混於西晉，都於洛陽。武、惠、懷、愍，劉聰所亡。元帝南渡，一馬化龍。建康再振，為晉之東。明、成、康、穆、哀，廢簡帝，武安偽楚，恭遜劉裕。原晉之弊，起於浮誇，清談之極。永嘉以後，宋、齊、梁、陳、元魏，東西，南比瓜分，後周併齊。隋文混一，始盛開皇。煬帝窮奢，恭帝襌唐。唐髙之興，太宗之謀，閨門慚德，責以春秋，田以租調，兵以府衛，七百餘員，首定官制。貞觀仁義，髣髴三代，本根不正，隨亦闕壞。再傳髙宗，已罹女禍。李勣一言，唐業幾墮。武后稱制，欲立三思，倘非仁傑，孰引柬之？中宗復辟，嗣與韋后。睿遜玄宗，以功授受。開元太平，天寶昏亂，貴妃内惑，禄山外叛，肅宗即位，大分安在？中興有頌，功不贖罪。代宗中材，德宗猜忌。奉天所倚，陸贄仁義。順在東宫，陰賜天下。憲任裴度，平淮有雅，惜其晚年，禍生不測。穆敬昏庸，不能討賊。文宗鋭意，太和清明，僅誅弘志，莫正典刑。輕用訓註，禍成甘露。武用德裕，遂平澤潞。宣宗寡恩，唐治以衰。懿、僖、昭、哀，遂不可支。唐患非一，朋黨閹寺。藩鎮強大，宣武篡弑。朱梁、李唐，至於石晉。劉漢、郭周，是為五閏。錢馬髙揚，承襲割據。李王孟、劉，各復僣偽。兵變陳橋，宋祖即位。尅平中夏，以國傳弟。九葉中衰，江左六裔。遼金據華，亦各九世。天眷地顧，篤興我元。四海㑹同，本枝萬年。稽古提綱，維此千言。

設器歌

奉禮郎，各齋戒，丑前五刻執事帥。共設俎豆神位前，史祝祝史亦同在。籍以席，加中蓋，自北而南分内外。左十籩，右十豆，二四四三居俎後。東西相向南北行，一四二三分左右。魚鹽棗□實籩中，菁葵笋芹對于。次豆兔魚並韭薤，次籩桃榛及鹿脯。栗芡□盛最外籩，醓醢臡豚儘西布。羊俎東，豕俎西，熟載三端十一體。正直横，長代短，雙脇脊中肫胳底。上端更有肩背臑，此是十一羊如豕。豕前更有祝版案，羊前爵坫東幣篚。籩豆兩間何所増，毛血一豆南三登。東西排實大羮，登南更有三鉶鼎。和羮加柶東西等，少南南北簠簋行。簠二偏東實稻粱，簋二偏西置黍稷。東西正與兩俎直，簠簋之間或有爐。兩燭爼前安可無，左右配位同前設，更排籩豆在十哲。籩鹿栗，豆臡菁，俎左籩南肉二斤，籩豆之間容簠簋。簠簋之間實黍米，更加坫燭于俎南，然後中間設酒醴。北向西上加□勺，犧象齊盎及明水。清玄設置二山罍，六尊有坫俱相尾。配位樽罍酒醴同，設位之時稍近東。

魯齋遺書卷十。


欽定四庫全書
〈魯齋遺書卷十一〉

元許衡撰四言律詩

〈夢中〉

花謝花開時去時來。福纔慰眼，禍已成胎。得未足慕，失未可哀。得失在天，敬聽天哉。五言古風觀物〈四首〉裸袒遊市門，逢人遽侵侮。俄而被捶撻，號痛淚如雨。若軰懵不靈，妄動招危傾。云何大夫士，亦甘此由行。行路細如縷，間闗何權數。乆乆成拙謀，一往竟不悟。我始窺其端，居寛尚盤桓。盤桓非懦怯，後事當無難。

物産天地間，精粗據兩偏。兩偏互倚伏，一氣常周旋。善善不可緩，安安貴能遷。人生喻此意，自當心乾乾。萬物備吾身，身貧道未貧。觀時見物理，主敬得天真。心爽星辰夜，情欣草木春。自憐䘮亂後，能作太平人。事物形雖同，中間勢各異。推遷無寧期，倐忽幾易位。智者識機㣲，安焉處平易。人生貴無私，莫使聞見累。

〈遊黄華〉

我生愛林泉，俗事常鞅掌。十年若煩劇，一念愈傾仰。峯巒看畵圗，雲煙入想像。乆成心上癖，欲忍不可強。荷有敬齋公，恒以善相長。擕我遊黄華，一洗塵慮爽。行行嘆竒絶，舉目皆勝賞。鏡臺聳百嶮，瀑布落千丈。石苔積重痕，溪風動幽響。使我躁競息，使我心志廣。恍如夢中身，翺翔千古上。回首聲利塲，誰能脱塵網。我老得仁心，動作皆可像。還家擬鄰居，求田冀接壤。便許樸鈍質，於此静中養。

〈訓子〉

干戈恣爛熳，無人救時屯。中原竟失鹿，滄海變飛塵。我自揣何能，能存亂後身。遺芳藉逺祖，陰理出先人。俯仰意油然，此樂難擬倫。家無儋石儲，心有天地春。況對汝二子，豈復知吾貧。大兒願如古人浮，小兒願如古人真。平生乃親多苦辛，願汝苦辛過乃親。身居畎畆思致君，身在朝廷思濟民。但期磊落忠信存，莫圗苟且功名新。斯言殆可書諸紳。有感〈二首〉

嬌兒未成人，病苦不肯退。憂傷動中懷，慘慘心欲碎。老妻情更惡，中夜泣相對。何如早還歸，山陽墳隴在。平生所願心，展轉不得遂。十年誤同遊，回首只多愧。病連肝肺深，因覺妻子累。悠悠故鄉情，滴滴眼中淚。狐死知首邱，人生戀鄉土。我心乆焦勞，宿疾安能愈。所望還故鄉，㣲骸近先祖。骯髒足嘆嗟，西風動寰宇。

歸興不可遏，歸程待何時？悠悠故鄉心，一夕千里馳。西風動霄漢，慘慘令人悲。況我多病身，天涯乆棲遲。交遊義難忘，豈忍輕别離。重念邱隴逺，嬌兒正愚痴。因循死異邑，後世將何遺？所願經營日，及此未全衰。桑樹墻以下，開畦水之湄。既得舒困難，且可為鎡基。㓜無孝悌稱，老無恩澤施。唯有近先塋，一死乃其宜。諸君苦留連，雅意金蘭期。我自無遐福，形骸變焦痿。生平尚求友，得友還差池。中懷起愁嘆，欲别難為辭。試問將居廬，何日當西之？緩急有擬議，行止更無疑。作詩敘懇欵，為報吾人知。

〈送竇清叔〉

初來識君面，此行見君心。匡時有長䇿，慮逺憂且深。俗親取近效，雅意入幽沉。人生貴所依，所依貴知音。知音得長布，身將比黄金。我本貧賤士，多思委相尋。未得辦一飯，胡為遽分襟。征鴻出逺塞，西風動踈林。去去渺萬里，何年酒同斟。含情望無極，白雲障孤岑。

〈讀東門行〉

貴德德乃顯，尚力力為優。二者各有時，天運非人謀。舉世皆好義，貧賤固可羞。天下方事強，聲譽將何求。人生㑹此意，出處皆無憂。但恐利欲驅，由非所當由。足躡虎狼尾，手撩虺蛇頭。一觸禍患機，相尋遽難休。新聞李侯子，快意復父讐。雄名與英概，一日傾九州。美事固可羨，猶當究源流。掘地得深澤，積土為髙邱。造端起不平，是果誰之尤。君子貴謀始，責躬重以周。弱德較強力，明知勢難侔。馳馬走峻坂，中間豈容收。顛越既莫救，豈得乘桴浮。君不見羣雀滿樹急喧啾，隋侯有珠不肯投。一鳥死時一珠碎，得輕失重非良籌。友之直諒仁可輔，藥之瞑眩疾易瘳。不知當日誰與乃父為交游。

〈送姚敬齋〉

凛凛姚敬齋，風節天下竒。終焉托君侯，君侯賢可知。人生貴得友，得友真朋龜。責善善無遺，輔仁仁克推。仁善既皆有，受福將自期。我來歌吉祥，真情寄荒詩。一祈仁政蘇民疲，一祈善政賙民饑。豐功偉績鐫長碑，千年萬年感激人心無了時。

〈登東城〉

步履上東城，秋風晚更清。亂雲隨日下，荒草過堤平。野逈寛凝佇，詩成促後生。何當常似此，慰我病中情。

〈遊北觀〉

扶杖古城荒，飄然意可傷。道宫烟鎻樹，農舎雨傾墻。捕吏翻疑宼，平人却笑狂。長吁空仰首，天際正蒼蒼。

〈北門觀漲〉

雨水添新漲，陂湖沒舊痕。人迷堤口路，船上樹頭村。歲事知前誤，秋耕未可論。誰憐徭役外，天亦恡深恩。

〈憶賈君玉〉

賈君清介士，吾軰鮮能羣。守志王元伯，甘貧范史雲。銅臺書廢讀，東郡酒方醺。何日尋先約，青燈共夜分。

〈病卧〉

一病連三載，孤身萃百憂。干戈良未已，妻子若為謀。生可陪諸弟，歸當老故邱。難忘終始義，忍死更遲留。

〈不寐〉

秋宵初感慨，展轉不成眠。老況青燈外，羈愁白髪邉。蹉跎嗟往事，安穩憶歸年。却起開門望，霜清月滿天。

〈戯學老杜去蜀〉

十載他鄉寓，千山故國賒。如何虚度日，不肯去還家。往事知難及，餘生度可涯。願言心益地，無用苦傷嗟。

〈别友人〉

良朋不易得，此去復誰羣。别酒無勞勸，濃愁已自醺。間闗花外鳥，冷淡日邉雲。莫唱陽闗徹，離聲忍更聞。

〈擬贈彦澤〉

友益愛曹君，標孤出世紛。壯懷期逺業，髙誼薄層雲。惡亂求山隱，親賢願德薰。我生良有幸，歲晚得同羣。

〈秋雨思晴〉

秋稼方成實，連宵雨未休。肯捼十日限，都解萬民愁。天相逢奎見，雲占遇甲收。西南風未起，空憶霽光浮。

〈喜秋晴〉

苦雨傷秋稼，朝雲忽放晴。碧空雲盡捲，滄海日初升。乆客天涯興，耕夫隴上情。雞豚并社酒，處處是歡聲。

〈喜晴〉

霽色開晴望，春風破客顔。緑紆東去水，青起北來山。魏府方期往，共城已夢還。芳菲梅塢盛，要醉竹花間。

〈子仁改冠〉

聰明羨劉子，奮勇入吾門。大省仙家誤，真知聖道尊。一簮除舊習，千古立深根。更願加勤苦，詩書日討論。

〈秋寒〉

秋晴快凝眺，髙步古城隈。雲影水邉去，鴈行天際來。地偏幽意勝，山逺畵屏開。〈缺〉

〈趙氏南莊〉

曉起北窓涼，清談戢羽觴。入簾花氣重，落地燕泥香。夢裏青山小，吟邊白日長。秋風載書藉，相對築茆堂。

〈夜雨〉

苦雨變秋霖，瀟瀟入夜深。亂敲驚葉脱，清響雜蛩吟。往事百年夢，故鄉千里心。西風助凄切，不管客難任。

〈登城西故臺〉

薰風不解愠，涼氣欲生秋。往事都成夢，離心祗自愁。蒼黄原上草，寂寞水邊邱。却憶家山好，言歸未有由。五言絶句

〈别友人〉

永懷不得遂，偃卧惜分陰。沁北田園計，山東故舊心。

〈九日思親〉

九日人歡遇，雙親我獨思。倉皇迷路後，哀苦哭兒時。

〈中秋〉

動是經年隔，休教此夕孤。玉律秋方半，銀蟾影倍清。

七言古風

〈桃溪歸隱圗〉

溪桃種成事天子，已把行藏兩途擬。如今鞍馬困黄塵，袖着横披念生理。君不見太倉米，登天厨，金盤對飣如珍珠。雖能頃刻得貴重，無復繼世生民區。果欲歸，歸貴速，雲雨人情若翻覆。虚名累不當饑寒，枉惹閑愁亂心曲。果欲歸，歸恐晚，鏡裏蕭蕭鬢絲短。桃花零落幾春風，野鶴山猿有誰管。歸去來，莫徘徊，瓦盆便擬傾新醅。脱冠一笑醉溪石，人間萬事俱塵埃。

吳行甫雨雹韻〈二首：〉

山雲突起凌碧虚，怪壯竒態成須㬰。驚風急雨迸飛雹，飄驟散落千萬珠。半空光冷掣電火，平地聲走轟雷車。神龍奮怒乃若此，不識造化將何如。黙知嘉禾傷淹没，坐看積潦横穿窬。小民咨嗟復愁嘆，謾執俗議尤當途。當途於今藐房杜，機略自知天下無。有才足使人羡慕，有勢足使人奔趨。暇考陰陽論調爕，暇紓徵斂矜號呼。今年金繒滿千䭾，明年好上登封書。

青山偃蹇與世踈，只將秀色供吾徒。知君如我有山癖，深探逺討吾不如。金燈峯山詩千首，掛鏡臺前一盃酒。人間萬事盡浮雲，故人曽為相思否？雲邉鸞鳯玉鞭鳴，跛鱉滿跚疉繭生。天末碧雲凝逺思，夕陽無語下西城。

七言律詩

病中雜言〈六首：〉

人人都畏死來催，我道人生死是歸。但使牆陰無隱慝，不憂心外有危機。得生本自神先宅，未死誰知鬼已依。此理分明是天命，便須相順莫相違。

花逓香風入短櫺，草抽新緑倚柴荆。正憂多病作身累，還喜幽居見物情。花為可觀遭夭折，草因無用得欣榮。世間巧拙俱相伴，不許區區智力爭。

莫怪新貧壓舊貧，貧來尤覺此心真。自憐孤力膺邪議，常欲幽居逺市塵。千里烟霞山障曉，一竿風月野橋春。憑誰寄問鄉間老，我去何人願卜鄰。

磊落青山萬仞髙，虚崖絶險駭猿猱。從誰得上嵓龕住，免我從來俗事勞。曉日烟霞明澗壑，霽天霏靄散林臯。休言只好寛凝佇，滿地干戈亦可逃。

但願吾兒㑹讀書，不妨貧苦一錢無。頭顱有肉元難厚，項頸生筋自合麄。暗裏乘除皆造化，分中操守是良圗。年來識盡榮枯理，却笑蘇張見趣迂。

直須眼孔大如輪，照得前途逺更真。光景百年都是我，華夷千載亦皆人。癡陰冷墮雲間雪，和氣幽生地底春。此意若教賢㑹得，也甘顔巷樂吾貧。

春來秋去客中情，轉首光隂十歲經。學苦煉成心下赤，愁多消却鬢邊青。眼前世事翻棋局，夢裏家山憶畵屏。何日歸同林下友，笑談書史有真馨。

〈繼人葵花韻〉

蜀葵花色耀深濃，偏稱修叢映短叢。絳臉有情爭向日，錦苞無語細含風。舒開九夏天真秀，壓倒千年畵史工。但恨主人貧且窶，不教相對舞衣紅。

〈中秋不月次竇生韻〉

撥去塵機得暫閑，秋蟾思比去年看。誰知黯黯陰雲合，故作凄凄夜色寒。好友不來傾緑蟻，詩人徒想凭欄杆。世間萬事難前定，付與無心却自安。

〈秋霖初霽〉

城外平波逺接天，城中流水亦涓涓。兩旬秋雨餘三丈，一日人心抵十年。忽覩濃雲捲空際，便添喜色上眉巔。憂歡旋逐陰晴改，誰自胸中有大全。

〈遊孫氏别墅〉

聞道阿孫别業新，招呼諸子共尋春。紅韜瘦藟花初動，黄染輕稍柳未匀。興况便為生意好，風光殊比畵圗真。何當對此常無事，慰我年來老病身。

〈病中有感〉

十載天涯客寄身，今年憔悴不堪聞。病來與死傳消息，老去無家遺子孫。故里歡遊頻入夢，春城凝眺獨消魂。如何藉我知音力，五畆耕歸沁北村。

〈遊黄華宫〉

聞道黄華山水好，我來一覽氣増豪。鏡臺對聳千峯起，瀑水驚噴萬仞髙。曉色雲烟生洞府，霽天霏靄散林臯。憑誰早遂終焉計，日月登臨不憚勞。

〈七月望日思親〉

枉却千思與萬思，音容無復見當時。草窗夜静燈前教，蔬圃春深膝下嬉。將謂百年供色養，豈知一日變生離。泰山為礪終磨盡，此恨綿綿無絶期。

〈春雪〉

玉塵如糝滿東風，人道天教兆歲豐。麥已埋深郊外緑，花都封却樹頭紅。半年枯槁從今潤，千里芳菲是處空。為問王孫與農叟，憂歡應見兩難同。

〈題武郎中桃溪歸隱圗〉〈五首〉

武陵曽有避秦人，人世髙跨擬慕真。不道當今異前世，枉尋幽隱伴饑民。紅芳未比紅衣好，緑水争如緑酒醇。營得一官裨聖政，誰能康濟自家身。桃溪將擬武陵溪，只恐桃溪隱未宜。詩卷乆懷天下詠，畵圗今遣俗人窺。嚴陵晦迹終垂釣，韓伯韜聲猥學醫。此軰君侯休羨慕，但當匡救主民疲。

桃溪風景寫横披，渾似秦人避亂時。萬樹春紅羅錦綺，一灣晴碧捲琉璃。飲中更聽琴聲雅，静裏初無俗事覊。他日君侯歸此隱，肯容閑客日追隨。

門外鞦韆擺翠烟，籬邉雞犬亦閑閑。更教爛熳花千樹，對着縈紆水一灣。好景已憑摩詰畵，他年重約長卿還。尋思此世人心别，又愛功名又愛山。

果肯歸來學隱淪，閑中别有一乾坤。可人碧草自春意，入調朱絃醒醉魂。花滿春風看錦浪，水明涼月話黄昏。此中意趣知多少，莫對簮纓取次論。

贈竇先生行〈二首〉

西山山下覔幽村，水竹鄰居擬卜君。豈意天書下白屋，便收行李入青雲。功名准自英賢立，得失防因去就分。萬里風沙渺南北，請歸消息幾時聞。莫厭風沙老不禁，斯民乆已渇商霖。願推往古明倫學，用沃吾君濟世心。甫治看將變長治，呻吟亦復化謳吟。千年際㑹真難得，好要先生着意深。

〈謝梁安撫惠田〉

晚年幽興入幽居，擬即諸侯置一區。令德乆思親慷慨，佳田今許乞膏腴。太行西對千峯玉，淇水東窺萬斛珠。幸着此身於此老，願從樂正五人俱。

〈用行甫韻〉

蛟鼉不肯脱淵深，鳥雀還知宿茂林。笑我羈孤成蹇蹇，於今衰老復駸駸。困來未易追前事，病乆猶當屈壯心。聞道西溪田可得，安栖從此有佳音。

〈晚步西溪〉

拉友西溪往步聨，西溪佳景麗秋天。日回林影蒼烟外，風轉灘聲白鳥前。迅走雙輪看磨巧，連安獨木訝橋偏。老年活計尋幽隱，須擬岡頭置一㕓。

〈吳行甫韻〉

老作民區百歲翁，托身終不羨陳宫。山田隨分有生業，儉德養廉真古風。五畆桑麻舎前後，兩行花竹路西東。幽人自愛幽居好，未肯埋身利害中。

〈九日思親〉

年年九日淚沾衣，往恨傷心未易支。兒望母時兒哭母，母尋兒處母啼兒。兵塵擾擾闗河逈，風色瀟瀟草木衰。回首天涯謾凝涕，悲風千里暮雲垂。

〈偶成〉

屈指年華四十三，歸來憔悴百無堪。逺懷未得生前遂，俗事多因困後諳。百畆桑麻負城邑，一軒花竹對烟嵐。紛紛世態終休論，老作山家亦分甘。

李生器所恃〈二首〉

人生夀天本難齊，補養徒煩一例推。醫到明時無百中，病方傳處有千岐。醫能宛轉深求病，病解間闗巧避醫。生死於兹係天命，莫將天命責人為。

防病須防未病時，病臨休恃藥能醫。寸瘡潰處全身死，一息差來五臟危。禁盜莫如先禁愽，存毛未必勝存皮。萬般補養終成偽，只有操心是要規。

答董瑞卿〈二首〉

性鈍難開似石堅，可當名與古人連。中懷負赧逃無地，老日歸休幸友賢。但想諸兒傳世業，豈虞千載綴遺編。區區力穡何堪道，不是顔家郭外田。

钁劘胼起掌中堅，檐隱堆髙與項連。涉世更誰如我拙，保身從昔慕君賢。青山有約期終老，白日無功閱舊編。慙負新詩未能謝，且容竭力趂耕田。

〈和姚先生韻〉

去去迷途莫問津，來還惟恐不知真。因時用舎固有命，與道卷舒宜在人。百尺竿頭愁據險，一庵床下樂為鄰。孰輕孰重何須論，夣想故園桑柘春。

〈呈友人〉

事愈沉機德愈真，歸來豪氣盡崢嶸。天占北史〈謂岳臺判。〉禎祥應，學閱西山〈謂真先生。〉禮義精。吾道真如千里重，虚名冷笑一毫輕。十年談社難相就，今日先生合主盟。〈一作「尋思談社無人管，只合先生作主盟。」〉

六氣不用味〈反推之，見其當用者。〉

風闗酸醎熱闗辛，火家甘味不須存。濕甘辛味兼醎味，燥用甘醎亦未聞。更有寒酸同一理，司天司地不區分。七言絶句

〈偶得〉

紛紛身事百千般。只要教君賭是〈闕，〉枉將機巧自生難。

〈登天王臺〉

樓閣荆榛幾變更，登臨只見古今情。當年勝迹無人問，依舊春風草又生。

〈謾得〉

克己功夫未肯加，責人機見益増多。百年擾攘荆榛裏，存得初心有幾何？

宿卓水〈五首〉

腹餒衣單坐又温，可堪開口話犧文。西風更動蕭蕭竹，清徹先生十一分。

寒釭挑盡火重生，竹有清聲月有明。一夜客窗眠不穩，却聽山犬吠柴荆。

都笑謀生我最迂，我思猶恐不能愚。紛紛走入荆榛裏，誰肯輕身與竝驅？

水有清聲竹有風，我來端欲豁塵蒙。明朝杖履西城路，悵望家山翠靄中。

山水年來滿意看，只無幽竹伴幽閑。從君願乞龍孫去，栽向西城空隙間。

大暑登東城〈六首〉

雲間畏日不肯下，天際好風殊未來。安得盆傾三尺雨，暑天一洗絶塵埃。

三丈危城日暮登，暑威殊不霽憑陵。何時太華髙峯上，細嚼松陰六月氷。

𦕈𦕈㣲軀一指如，豈勝炎暑拍寰區。當年列子容攀學，夜半因風上碧虚。

本期蕭散築幽深，豈慮煩蒸復見侵。五夜懊憹眠不得，幾乎消絶愛山心。

瘴厲蟠空乆不開，壟苗枯死旱為災。蒼生夢寐思霖雨，誰似當年傅說才。

闗鑰胸中本要安，親踈眼底更須看。若教處此無深秘，只恐當機有至難。

樂府沁園春〈東舘路中：〉

「自笑平生，一事無成，險阻備經。記丁年去國，干戈擾攘，蹤蹟飄零。魯道塵埃，齊封景物，旅況悠悠百恨増。」斜陽裏，對西風灑淚，魂斷青㝠。家國未得躬耕，又十載覊棲古魏城。念拙謀難遂，丹心耿耿，嘆韶華易失，兩鬢星星。五畆桑田，一區茅舎，快與溪山理舊盟。橋邊柳，安排青眼，待我歸旌。鷓鴣天〈夜寒：〉「土塌侵尋夜半風。眼羞無睡強朦朧。新詩暗琢拳攣裡，往事都思展轉中。膚起粟，脊彎弓，須知玉汝是天衷。墦間也去隨人乞，怎立當年濟世功。」〈一作「怎得心胸浩氣冲」。〉

滿江紅〈書懐〉

親友留連，都盡道、歸程匆逼。還可慮，干戈摇蕩，路途囏厄。萬事豈容忙裏做，一安惟自閑中得。便相將、妻子抱琴書，青山側。行與止，吾能識。成與敗，誰能測。但糲飡餬口，小窗容膝。桑梓安排役老地，詩書，准備傳家計。使蘇張重起論縱横，心難易。

沁園春〈墾田東城〉

月下簷西，日出籬東。曉枕睡餘，喚老妻忙起，晨飡供具，新炊藜糝，舊醃鹽蔬。飽後安排，城邉墾斸，要占蒼烟十畆居。閑談裏，把從前荒穢，一旦驅除。為農換却為儒，任人笑、謀身拙更迂。念老來生業，無他長枝，欲期安穩，敢避﨑嶇。達士聲名，貴家驕蹇，此好胷中一㸃無。歡然處，有膝前兒女，几上詩書。

滿江紅〈别大名親舊〉

河上徘徊，未分袂、孤懷先怯。中年後，此般憔悴，怎禁離别。淚苦滴成襟畔濕，愁多擁就心頭結。倚東風搔首謾無聊，總難説。黄卷内，消白日。青鏡裏，増華髪。念歲寒交友，薜蘿烟月。莫道人生歸去好，誰知美事難雙得。計從今㑹合在何時，長相憶。

魯齋遺書卷十一


欽定四庫全書
魯齋遺書卷十二

譜傳

〈魏國公通〉

通，其先河内人，避地河南，隠徳弗耀。贈銀青榮禄大夫、大司徒，追封魏國公，謚和恵。暨配李氏，追封魏國夫人。子二：衡、衎。

魏國文正公衡〈通長子〉

衡，字仲平，行一，號魯齋。金泰和九年己巳丙寅，生於新鄭邑中。幼有異質，稍長，嗜學無倦，以徳化人。元世祖受地秦中，閒先生名，遣使召赴亰兆教授。世祖登極，召先生於家，改授國孑祭酒，又授中書左丞，屢辭不允，言行政事，備載國史。至元十八年三月戊戌，薨於私第，易簀不變，年七十有三。是日大雷電，風拔木，人無貴賤少長，哭於門。天下識與不識，聞訃慨歎，以為斯道斯民之不幸。四月己酉，葬李封村先塋之南。既葬，四方學者為位會哭墓次而去。先生嘗語其子曰：「我平生虛名所累，竟不能辭官。死後慎勿請謚立碑，但書許某之墓四字，使子孫識其處足矣。」及辛，從其治命，葬而無碑。先生既沒三十三年，為皇慶二年，仁宗詔與宋九儒從祀宣聖廟庭，眀斯道之所自傳矣。又二十三年，為元統三年，順帝命翰林直學士歐陽玄文其神道之碑，遂勅賜故中書左丞、集賢大學士、國子祭酒，贈「正學垂憲佐運功臣」、太傅、開府儀同三司，封魏國文正公。配敬氏，孑三師可、師遜、師孚、賀氏。子一，師敬。皆追封魏國夫人。先生閨門有禮，中饋皆賢，事公甚敬，莫非先生導化之功也。有魯齋集、中庸語意、門人記載語録行於世。

衎〈通，次孑。〉

衎行二，早卒。

魯齋子

文簡公師可〈衡長子〉

師可，行一，字可臣，由河東按察副使，厯衛輝、襄陽、廣平、懐孟路總管，終通議大夫，贈禮部尚書，謚文簡。公志趣端正，惜未究用。有文集貽後。配劉氏、完顔氏，合葬先塋。子一：從宸。

師遜〈衡次子〉

師遜，行二，字遜卿，未仕卒。配焦氏，合葬先塋。子一：從憲。

師孚〈衡第三子〉師孚，行三，早卒。

翰林承旨師敬〈衛第四子〉

師敬，行四，字敬臣，由監察御史，厯治侍御史、吏部尚書、中書參知政事、國子祭酒、太子詹事、中書左右丞、翰林學士承旨、知經筵事，由西臺中丞拜御史中丞、光禄大夫。眀經務誠，學尚節槩，肖父風。配田氏，合葬先塋。子三：從宜、從宣、從宗。

魯齋孫

河東憲副從宸〈師可子〉

從宸字希元，積官山南僉憲、監察御史，終河東憲副。配朱氏，合葬先塋。子一：紹祖，

歸徳知府從憲〈師遜子〉

從憲字希先，以䕃累遷湖廣行省理問，歸徳知府，致仕。配王氏、楊氏，合葬先塋。子二：崇祖、順祖。

太史院經厯從宜〈師敬長子〉

從宜行一，字希政。仕太史院經厯、中書省照磨、翰林國史院經厯、太常禮儀院判。配萬氏，合葬先塋。乏後。

陜西左丞從宣〈師敬次子〉

從宣行二，字希文。由太保府長史、中書右三部照磨、内臺御史、都水監都水、福建按察使、工部尚書、河南湖廣參政、陜西左丞。配趙氏、乃蠻氏，合葬先塋。子四：書童、述祖、得山、繩祖。

監察御史從宗〈師敬第三子〉

從宗行三，字希魯。由章珮監珍異庫提㸃，厯監察御史、工部侍郎、集賢學士，終河南按察使。配姚氏、劉氏，合葬先塋。乏後。

魯齋曾孫

禮部尚書紹祖〈從宸子〉

紹祖字克學。由秘書著作郎、中書檢校、南臺御史、雲南省郎中、樞宻院經厯、兵部侍郎、甘肅按察使、河南濟寧總管、户部尚書、内侍御史、禮部尚書、正議大夫。配王氏、甯氏，合葬先塋。子二：翥鳯。

縣尹崇祖〈從憲長子〉

崇祖行一，字克孝。以䕃授武主簿，轉芮城平陸縣尹。配闗氏，合葬先塋。子二：大舍，黒的

大使述祖〈從宣次子〉

述祖行二，字克紹。以䕃授資成庫大使。配湯氏，合葬先塋。子一：買驢。

昭信校尉得山〈從宣第三子〉

得山行三，字克仁，後名本前。元任樞宻院使，洪武三年任慶陽衛百户，厯西安、平涼、涼州、山丹衛，洪武二十八年調甘州中護衛。配程氏，葬臯蘭山麓。子二：理善

魯齋玄孫

知縣翥〈紹祖長子〉

翥行一，字雲翰，由儒士官至威逺縣知縣。配馮氏、李氏。子一：智。

五世孫

知事驥〈志剛第三子〉

驥行三，字彦徳，由貢士任湖廣常徳府知事。子三：信、侃。偉。

六世孫

縣丞綸〈駰第二子〉

綸行二，字大本，由貢士任真𨽻武進縣丞。子五：鎮、銳、鉞、錦、鏞。

審理偉〈驥第三子〉

偉行二，字季髙，由貢士任魯府審理。子三：泰和、泰熙。泰寧。

七世孫

知縣泰和〈偉長子〉

泰和行一，字舜民，由貢士任陕西武功知縣。子八：世道、世教、世法、世則、世俊、世傑、世佐、世佑。

檢校泰寧〈偉第三子〉

泰寧行三，字舜卿，貢士任江西瑞州府檢校。子二：世英、世芳。

八世孫

主簿世禎〈鏞第三子〉

世禎行三，字汝瑞，由貢士任直𨽻常熟主簿。子一：宗坤。

知縣世道〈泰和長子〉

世道行一，字子傳，由舉人任山東安仁知縣。

訓導世教〈泰和次子〉

世教行二，字子授，由貢士任直𨽻長垣訓導。子一：宗祀。

知縣世同〈泰來次子〉

世同行二，字子野，由貢士任山西嵐縣知縣。子二：養蒙、養心。

九世孫

舉人宗曽〈世俊子〉

宗曽字思約，乙酉科舉人。子二：思君、事君。

生員俱未載紀。


欽定四庫全書
〈魯齋遺書卷十三〉
附錄

〈元勑辭〉

上天眷命皇帝聖㫖：惟昔聖祖，圖任相臣，思與真儒，共成治效。故資善大夫、中書左丞、集賢大學士兼國子祭酒、教領太史院事許衡，以天民之先覺，膺巖石之具瞻。聖學方湮，惟洙泗之源是泝；嘉謨入告，非堯舜之道不陳。斥奸志靖於熈朝，辭禄不忘於耕野。迎推日䇿，明厯象以授人時；樂育英才，居成均而教胄子。乃眷鈞樞之列，益昭模範之功。允為裕考之賔師，宜副慈皇之渥命。爰申䘏典，用賁玄扃。道徳博洽斯謂「文」，中立不倚斯謂「正」。既嘉名之載易，仍公秩之榮頒。上期有知，服兹無斁。可贈榮禄大夫、司徒，謚文正公。主者施竹。大徳元年十月〈缺〉日

神道碑祭酒歐陽玄撰洪惟聖元，度越千古。世祖皇帝以天縱之資，得帝王不傳之學，上接伏羲、神農、黄帝、堯、舜、禹、湯、文、武以來數聖人之道統，而為不世出之君。河内許先生以天挺之才，得聖賢不傳之學，上接周公、孔子、曽、思、孟軻以來數君子之道統，而為不世出之臣。君臣遇合之〈缺〉都俞之言，所以建皇極、立民命、繼絶學、開太平者，〈缺〉一日也。猗歟盛哉！先生既沒之三十三年，為皇慶二年，仁宗皇帝詔與宋九儒從祀宣聖廟庭，明斯道之所自傳矣。又二十三年，為元統三年，今上皇帝勑制臣玄文其

神道之碑，〈缺〉敬使刻之。於是臣玄再拜〈缺〉論世祖之為君，而稱述許先生之為臣，則見〈缺〉朝廷之間，有〈缺〉良之氣象；論許先生之為臣，而推世祖之為君，則見〈缺〉國家之初，當真元㑹合之氣運。故善〈缺〉生必以道統為先，而後及功業，則上可以稱塞聖天子命臣作碑之初意，下可以厭服天下後世學者景慕之盛心也。臣謹按先生家乘，及嘗私淑於父師者，序而銘之。先生以金太和九年己巳九月丙寅，生於新鄭邑中。㓜有異質，八嵗入學，從師問：「讀書欲何為？」師曰：「應舉取第耳。」曰：「如是而已乎？」師大竒之，謂其識趣非常，他日必有大過人者。自顧章句儒非其師，遂辭去。年十餘，有道士過門見之，驚曰：「骨清神完，目光射人，苟非命世大賢，即當神超八表，人間富貴不足道也。」稍長，嗜學如饑渇，而精彊絶人。世亂家貧，無從得書，聞有善本，冐險數百里就而抄之。讀之有疑，即能有所折衷。嵗壬辰，天兵渡河，為游騎所得。其萬夫長酗酒，殺人為嬉，先生從容曲譬，卒革其暴，乆乃信其言如蓍龜，人賴全活者無筭。萬夫長南征，乃東去，隱徂徠山，遷泰安之東館鎮，尋遷大名，扁其齋曰「魯」，世因號曰魯齋先生。國家既有河朔，遣官分道以試選士，中者得占籍為儒。魏人力勸應試，既中選，留魏三年，自挽鹿車，載書還河内。魏人致僕馬，不聽。入洛，求弟衎，得之。自洛適魏，聞河内政虐，還自蘇門。十餘年間，雖顛沛流離，行不愧影。其與人交，中剛外和，一芥取予，必揆於義。人與之居，雖有忮求，馴致俱化。所至學者翕然歸之。察其誠至，始留館下，既留，誘掖忘倦，身教屬屬，言教循循，於是師道日立，友道日親。在魏友竇黙，蘇門友姚樞，相與論辨，探幽析微，詣者慴伏。既得伊洛性理之書及程子易傳、朱子論孟集註、中庸大學章句、或問、小學等書，言與心㑹。召向所從游，教以進徳之基，慨然思復三代庠序之法。甲寅，世祖受地秦中，聞先生名，遣使者徴赴京兆教授。先生避之魏，使者物色偕行。廉布憲宣撫陜右，傳教令，授以京兆提學。卜居鴈塔之東，與同志講井田之制，買園為義桑。㑹得請還。世祖即祚，建元中統，召先生於家。既至，謁歸。既歸，復召至上京。入見，上問所學，以學孔子對。留上所，無幾，以疾還燕。明年，自上京召，數有敷對。時相王文統用事，而先生及姚樞、竇黙日被顧問。黙在上前屢斥其學術不正，樞尤以才見嫉，蓋竇言本出於先生。文統亦頗疑之，乃奏姚為太子太師，竇為太子太傅，先生為太子太保，外示尊禮，内欲擯使䟽逺。姚、竇拜命，將入謝，先生獨毅然辭，謂二公曰：「禮，師傳見太子，位東西向，師傳坐，太子乃坐。今能遽復此禮乎？否則，師道自我廢也。」二公懐制闕下辭。文統聞斯言，遂寢其命，改授先生為國子祭酒，竇為翰林侍讀學士，姚為大司農。先生亟辭以疾，乆乃予告還河内。既而上京使狎至，應命至燕，病弗能徃。至元元年，自燕復還。先是，有詔即家為校，以業來學。乃躬耕里中，未嘗以詔示人。至是，召入省議事，旋踵求云：「丞相安童來謁，欲勉留之。」退謂人曰：「時流皆欲軰行許先生，吾見相去千百。」尋有詔趣赴省，遂北行，見上檀州，諭之曰：「安童少不更事，卿無負所學，悉以傳之。」有嘉謀嘉猷語使入告，對曰：「聖人道極髙逺，學者所得有淺深，然當罄所知如聖詔，其所不知，不敢强也。安童明敏有操守，告以古人格言，徃徃領悟，第恐有間之者，則難行耳。」自是預國大議，時至都堂，扈行上京，咨訪日廣。宿衛之士見先生入對，舉手加額相慶曰：「是欲澤被生民者。」上䟽陳五事，曰立國規摹，曰中書大要，曰為君難，曰農桑學校，曰慎微，累數千百言。讀奏未徹，上乆聽，微有倦色，先生即斂卷求退。上肅然正襟危坐，先生乃再讀。讀訖，上嘉納之。其餘論諌，多削其藳，世罕得聞。有頃，辭疾，聽五日一詣省，賜西域名藥善酒，俄許其還。繼召與太保劉秉忠、左丞張文謙議朝儀官制，多所詳定。阿哈瑪特請建尚書省，總六部，與中書角立。上特用先生為中書左丞。先生求靣辭，不得見者再。越數日，奏所議事畢，自陳曰：「臣有三宜辭：一非勲舊，二蔑才徳，三所學迂，恐於聖謨神算未能盡合。」上曰：「用卿出朕意，無事多讓。」先生辭不已，上命從官掖之起，有㫖曰：「出。」既出，及閾，還奏曰：「陛下令臣出省耶？」上改容曰：「出殿門耳。」明日又辭，遣近臣合刺合孫先諭止之，强出視事。至上京，奏讑阿哈瑪特罔上不道事，不報，因移疾謝機務。丞相難之。御史中丞博囉為之請，上惻然，召子師可，諭使舉代，對曰：「用人宜出上意，臣下舉代，恐開市恩覬覦之漸。」尋有㫖，以國人世胄子弟就學，遂篤意教事，奏門生王梓、劉季偉、韓思永、耶律有尚、呂端善、姚燧、髙凝、白棟、蘇郁、姚燉、孫安、劉安中十二人為伴讀。被㫖，咸驛致之。以先生為集賢大學士兼國子祭酒。先生之為教，精粗有序，張弛有宜，而必本諸聖賢啟廸後學之方。踰年，諸生㴠養薰陶，周旋中禮，講貫適用。上喜其業成自成之。越三歳，以改葬親喪謁歸，属召赴行在，遂請朝辭以行。上命諸老議其去留，姚樞謂先生出處有關世運，宜成其志。更命張文謙問所以告歸之意，其對如初。始元十四年，召議改厯法，仍以集賢大學士兼國子祭酒教領太史院事。十七年，授時厯成，以疾屢告。上禮貌隆至，路朝賜杖，

内殿賜〈闕。〉在東宫聞之，為言於上，以驛送還。師可以河東按察副使改懐孟路總管，以便養，皆東宫請也。且使宫臣諭曰：「先生近醫藥自輔，無以道不行為憂。」十八年三月戊戌，薨於私第之正寢，易簀不變，年七十三。是日，大雷電，風㧞木城中，無貴賤少長哭於門，商唁於塗，農弔於野，天下識與不識，聞訃慨嘆。四月乙酉，葬李封村先塋之南。既葬，四方學者來㑹，為位哭墓次而去。先生真知力行，實見允蹈，齋居終日，肅如神明。嘗遇迅霆起前，泰宇凝定，不喪執守。其為學也，以明體達用為主。其脩己也，以存心養性為要。其事君也，以責難陳善為務。其教人也，以洒掃應對進退為始，精義入神為終。雖時尚枘鑿，不少變其規矩也。故君召輟徃，進輙思退。方世祖急於親賢，而先生篤於信己，以是終無枉尺直尋之意。及夫仕不受祿，人以為髙，則喟然嘆曰：「甚矣！予之不幸而有是名也。仕豈有不食君祿者哉？食求無忝而已。」伐宋之舉，一時名公卿人售攻取之畧。先生言：「惟當修德以致賔服，若以力取，必戕兩國之生靈，以决萬一之勝負」。及宋既平，未嘗以失計為慊，世祖亦未嘗以是少之。臣嘗觀三代而下，漢唐君臣，未聞以道統繋之者。當世儒宗，或智足與知，仁未足與居也。宋濂洛數公，克緒斯道，然未聞有得君者。世祖龍潛，諸儒請上其號曰儒教大宗師。嗚呼！漢、唐、宋創業之主，烏得而有是號哉？此天以道統屬之世祖也。先生出際斯運，一時君臣，心以堯舜為心，學以孔孟為學，中外如出一喙，號公魯齋先生。嗚呼！魯者，曽子傳道之器，厯代佐命之臣，雖欲為此號，豈可得也？非天以道統屬之先生乎？先生之謀國，譬之工師受命作室，既得大木，不肯斵而小之，是以寧不受工師之命，而必使學焉，後臣之道無愧於伊尹；寧不預平宋之功，而必使以德行仁之言，無負於孟軻。故中統、至元之治，上有不世出之君，能表章其臣繼述徃聖之志；下有不世出之臣，能賛襄其君憲章徃聖之心。於是我元之宏規，有非三代以下有國家者之可及矣。及夫元貞、大徳，髙第弟子彬彬輩出，致位卿相，為代名臣。皇慶、延祐之設科，子師敬叅預大政，以通經學古之訓，一洗隋唐以來聲律之陋，致海内之士，非程朱子之書不讀，又豈非其家學之效，見諸已試者歟？先生平時頗病文籍之繁，嘗曰：「聖人復出，必大芟而治之。」斯則周衰以來文勝之弊，猶將有以正救於其間，是豈淺之為志者乎？先生諱衡，字仲平，其先河内人。父通，避地河南，隱徳弗耀，今贈銀青榮禄大夫、大司徒，追封魏國公，謚「惠和」。妣李氏，追封魏國公夫人。子男四，師可、師遜、師孚追封魏國公夫人敬氏子。師敬封魏國公夫人賀氏子。先生閨門有禮，中饋皆賢，事公甚敬。師可由河東按察副使，厯衛輝、襄陽路總管，終通議大夫、廣平路總管，贈禮部尚書，謚文簡，志趣端正，惜未究用，有文集遺後。師遜、師孚未仕卒。師敬由監察御史踐敭中外，厯治書侍御史、吏部尚書、中書叅知政事、國子祭酒、太子詹事、中書左右丞，兩為翰林學士承㫖、知經筵事，今由西䑓中丞拜御史中丞，階光祿大夫，明經務誠，學上節槩，肖父風。女三，長適于章，儒者，餘早逝。孫男六，長從憲，以䕃累遷湖廣行省理問，以歸徳知府致仕。次東孫，夭。次從宸，積官山南憲僉監察御史，終河東憲副，廼先生之嫡宗孫也。次從宜，太史院經厯、中書省照磨，今翰林國史院經厯。次從宣，太保府長史、中書左三部照磨官。次從宗，章珮監異珍庫提㸃。孫女五，長適廣東宣慰使都元帥寗居仁，封覃懐郡夫人。次適太禧院管勾覃質；次適翰林應奉蕭璘；次適寧陵簿張構；次適阜城尉張恕。曽孫六，長崇祖，次紹祖，秘書著作從宸之嫡子也。次書童、文童、禮童、武童。曽孫女四，皆幼。先生有魯齋集及中庸語意、門人記載語錄行於世。昔王文忠公磐論先生曰：「吾年八十，閲人多矣。平生力學，不知聖道之所在，非〈缺〉幸，幾失此人。」大徳元年，贈大司徒，謚文正。制詞有曰：「聖學方湮，惟洙泗之源是泝；嘉謀入告，非堯舜之道不陳。」至大三年，加贈太傅，追封魏國公，制詞有曰：「天非繼聖學之墜緒，則不生命世之大才；國欲與王道以比隆，肆用為丞民之先覺。」姚文公燧作祠堂記，則謂：「五百年必有王者興，其間必有名世者出，惟公足以當之。」蓋太祖皇帝建國丙寅，而先生生於己巳，上距宋慶元庚申朱子之卒纔十年。當興王之㑹，續傳道之業，必有數存焉。世祖嘗稱其論事多與太祖之言合，至取祖訓示之。玄生晚學陋，何以知先生？然嘗誦諸儒之説，而想望其餘光焉。先生之於道統，非徒托諸言語文字之間而已也。蓋自慎篤之功，充而至於天徳王道之藴。故告世祖治天下之要，唯曰王道。及問其功，則曰「三十年有成」。是以啟沃之際，務以堯舜其君，堯舜其民為己任，由其真積力久，至誠交孚，言雖剴切，終無以忤。至於其身之進退，則凛然萬夫之勇，何可以利禄誘而威武屈也。晚年義精仁熟，躬偹四時之和，道出萬物之表。無事而静，則太空晴雲，卷舒自如；應物而動，則雷雨滿盈，草木甲拆。事至而不疑，事過而無迹。四方之人聞之而知敬，望之而知親，近之而知愛，逺之而知慕。求其所以然，則惟見其胷中磅礴浩大，人欲净盡，天理流行，動静語黙，無徃而非斯道之著行也。又嘗竊論之，先生天資之髙，固得不傳之妙於聖賢之遺經，然純篤似司馬君實，剛果似張子厚，光霽似周茂叔，英邁似邵堯夫，窮理致知、擇善固執似程叔子、朱元晦。至於體用一原，顯微無間，超然自得於不動而敬、不言而信之域者，又有濂洛數君子所未發者焉。宜夫抗萬鈞之勢而道不危，擅四海之名而行無毁。近代元豐之異論，淳熈之分爭，先生處之，寧有是哉？臣玄再拜稽首銘曰：世降邃古，大樸曰雕。天吏不作，治教寂寥。帝恫我民，眷求有徳。世祖齊聖，作其建極。臣有許公，身任斯道。為仁肫肫，制行慥慥。昔公在野，世難荐臻。精義致用，屈蠖之伸。心樂則顔，志任則伊。朝夕思惟，天將啟之。朋來逺方，以辯以問。㑹融一貫，氷釋理順。世祖居潜，時號儒宗。多士既歸，功徳曰崇。召公起家，斯世將泰。灼知俊心，天地正大。既握乾符，尊履五位。利見大人，乃在九二。覃懐之居，軺車十來。屢進亟退，求福不回。論議上所，德容休休。獻可替否，言直以遒。上曰仲平，汝左朕丞。其悉爾學，資朕股肱。惟誠惟一，以結主知。惟明惟哲，其止也時。初問伐國，對不以兵。上逺公猷，不在宋平。官盛既廩，公耻素餐。敬事後食，匪為苟難。近臣貴胄，世荷國寵。我淑以道，國收其用。小學功隳，大學陵節。我教多術，循循無越。惟聖有謨，載範其驅。以步以趨，疇敢侮予。自古在昔，氣化推移。仁人之〈缺，〉為世盛衰。凡今有生，孰司榮悴。惟道為大，與天罔墜。世祖繼天，惟天生賢。道統有在，民彛賴焉。有德有言，有子有孫。皇命作誄，詒厥永存。至元元年，歲次乙亥，冬十一月己卯朔，二十六日甲辰，第四子光禄大夫、御史中丞師敬立於石。

行實〈祭酒耶律公撰〉

公名衡，字仲平，懷慶河内人。金太和己巳，生於河南新鄭寓舎。壬辰，北渡，隱居大名，遷居於衛。甲寅，京兆宣撫使廉公奉潛藩命來徴。乙卯，授京兆提學，辭不受。中統元年五月，應召北上。二年五月，授太子太保，力辭不受。改國子祭酒。九月，以疾辭歸。三年九月，應召北上。至元元年正月，辭歸。二年十月，應召北上，詔入省議事。四年正月，辭歸。十一月，應召北上。六年，奉詔定官制。七年正月，拜中書左丞，力辭不允。八年四月，改集賢大學士，兼國子祭酒。十年七月，以遷葬辭歸。十三年七月，應召北上，脩授時厯。十五年三月，授集賢大學士，兼教領太史院事。十七年春，厯成。八月，辭歸。十八年三月，薨，年七十三。皇慶二年，詔與宋儒周、程、張、邵、司馬、朱、張、吕九人從祀夫子廟庭。先生幼有異禀，賦性端慤，與羣兒嬉，即盡坐作進退周旋之節，羣兒莫敢犯。年七八歲後，學於鄉師。時金末國家多事，學校廢弛，惟農隙之際，下第老儒㑹閭里，正句讀以糊口耳。先生凡三易師焉，所授書輙不忘。嘗問其師曰：「誦書欲何為？」師曰：「應舉取第耳。」曰：「如此而已乎？」師大竒之。每從質句讀訓解，必問其㫖義。師辭於父母曰：「此兒頴悟非常，他日必有大過人者。流離之際，吾聊以遣日，豈能為之師乎？」父母固請，而師卒遁去。亂後，先生知三師皆遇難而無後，每歳時設位祭之終身。

〈元史〉

許衡，字仲平，懐之河内人也。世為農。父通，避地河南，以泰和九年九月生於新鄭縣。幼有異質，七歳入學，授章句，問其師曰：「讀書何為？」師曰：「取科第耳。」曰：「如斯而已乎？」師大竒之。每授書，又能問其㫖義。乆之，師謂其父母曰：「兒頴悟不凡，他日必有大過人者，吾非其師也。」遂辭去，父母强之而不能止。如是者凡更三師。稍長，嗜學如饑渇，然遭世亂，且貧無書，嘗從日者家見書疏義，因請寓宿，手抄歸。既逃難徂徕山，始得易王輔嗣說。時兵亂中，衡夜思晝誦，身體力踐之，言動必揆諸義而後發。嘗暑中過河陽，渇甚，道有梨，衆爭取啖之，衡獨危坐樹下自若。或問之，曰：「非其有而取之，不可也。」人曰：「世亂，此無主。」曰：「梨無主，吾心獨無主乎？」轉魯留魏，人見其有徳，稍稍從之。居三年，聞亂且定，乃還懐，徃來河洛間，從柳成、姚樞得伊洛程氏及新安朱氏書，益大有得。尋居蘇門，與樞及竇黙相講習，凡經傳、子史、禮樂、名物、星厯、兵刑、食貨、水利之類，無所不講，而慨然以道為己任。嘗語人曰：「綱常不可一日而亡於天下，苟在上者無以任之，則下之任也。」凡喪祭娶嫁，必徴於禮，以倡其鄉人，學者寖盛。家貧躬耕，粟熟則食粟，不熟則食糠覈菜茹，處之泰然，謳誦之聲聞户外如金石。財有餘，即以分諸族人及諸生之貧者。人有所遺，一毫弗義，弗受也。樞嘗被召入京師，以其雪齋居衡，命守者館之，衡拒不受。庭有果熟爛堕地，童子過之，亦不睨視而去，其家人化之如此。甲寅，世祖出王秦中，以姚樞為勸農使，教民耕植。又思所以化秦人，乃召衡為京兆提學。秦人新脱於兵，欲學無師，聞衡來，人人莫不喜幸來學。郡縣皆建學校，民大化之。世祖南征，乃還懐，學者攀留之不得，從送之臨潼而歸。中統元年，世祖即皇帝位，召之京師。時王文統以言利進為平章政事，衡、樞輩入侍，言治亂休戚，必以義為本。文統患之。且竇黙日於帝前排其學術，疑衡與之為表裏，乃奏以樞為太子太師，黙為太子太傅，衡為太子太保，陽為尊用之，實不使數侍上也。黙以屢攻文統不中，欲因東宫以避禍，與樞拜命，將入謝，衡曰：「此不安於義也，姑勿論。禮，師傅與太子位東西鄉，師傅坐，太子乃坐。公等度能復此乎？不能，則師道自我廢也。」樞以為然，乃相與懐制立殿下，五辭乃免。改命樞大司農，黙翰林侍講學士，衡國子祭酒。未幾，衡亦謝病歸。至元二年，帝以安童為右丞相，欲衡輔之，復召至京師，命議事中書省。衡乃上疏曰：「臣性識愚陋，學術荒疎，不意虚名，偶塵聖聽。陛下好賢樂善，舎短取長，雖以臣之不才，自甲寅至今，十有三年，凡八被詔㫖，中懐自念，何以報塞！又日者靣奉德音，叮嚀懇至，中書大務，容盡臣言。臣雖昏愚，荷陛下知待如此其厚，敢不罄竭所有，裨益萬分。孟子以責難於君謂之恭，陳善閉邪謂之敬。孔子謂：以道事君，不可則止。臣之所守，大意蓋如此也。伏望陛下寛其不佞，察其至懐，則區區之愚，亦或有小補云。」乃陳立國規模、中書大要、為君難，及農桑學校等事，詳見奏議。帝深嘉納之。阿哈瑪特，為中書平章政事，領尚書省六部事，因擅權，勢傾朝野，一時大臣多阿之。衡每與之議，必正言不少讓。已而其子又有僉樞密之命，衡獨執議曰：「國家事權，兵、民、財三者而已。今其父典民與財，子又典兵，不可。」帝曰：「卿慮其反耶？」衡對曰：「彼雖不反，此反道也。」阿哈瑪特由是衘之，亟薦衡宜在中書，欲因以事中之。俄除左丞，衡屢入辭免，帝命左右掖衡出，衡出及閾，還奏曰：「陛下命臣出，豈出省耶！」帝笑曰：「出殿門耳。」從幸上京，乃論列阿哈瑪特専權罔上、蠧政害民若干事，不報，因謝病請解機務。帝惻然，召其子師可入，諭㫖，且命舉自代者。衡奏曰：「用人，天子之大柄也。臣下汎論其賢否則可，若授之以位，則當斷自宸衷，不可使臣下有市恩之漸也。」帝久欲開太學，㑹衡請罷益力，乃從其請。八年，以為集賢大學士，兼國子祭酒，親為擇蒙古弟子俾教之。衡聞命，喜曰：「此吾事也。國人子大朴未散，視聽専一，若置之善類中，涵養數年，將必為國用。」乃請徴其弟子王梓、劉季偉、韓思永、耶律有尚、吕端善、姚燧、髙凝、白棟、蘇郁、姚燉、孫安、劉安中十二人為伴讀。詔驛召之來京師，分處各齊，以為齋長。時所選弟子皆幼稚，衡待之如成人，愛之如子，出入進退，其嚴若君臣。其為教，因覺以明善，因明以開蔽，相其動静以為張弛。課誦少暇，即習禮，或習書筭。少者則令習拜跪、揖讓、進退、應對，或射，或投壺，負者罰讀書若干遍。乆之，諸生人人自得，尊師敬業，下至童子，亦知三綱五常為生人之道。十年，權臣屢毁漢法，諸生廪食或不繼，衡請還懐。帝以問翰林學士王磐，磐對曰：「衡教人有法，諸生行可從政，此國之大體，宜勿聽其去。」帝命諸老臣議其去留，竇黙為衡懇請之，乃聽衡還，以賛善王恂攝學士。劉秉忠等奏，乞以衡弟子耶律有尚、蘇郁、白棟為助教，以守衡規矩，從之。國家自得中原，用金大明厯，自大定是正後六七十年，氣朔加時漸差。帝以海宇混一，宜協時正日。十三年，詔王恂定新厯，以為厯家知厯數而不知厯理，宜得衡領之。乃以集賢大學士兼國子祭酒，教領太史院事，召至京。衡以為冬至者厯之本，而求厯本者在騐氣。今所用宋舊儀，自汴還至京師，已自乖舛，加之歳久，規壊不叶。乃與太史令郭守敬等新製儀象圭表，自丙子之冬日測晷景，得丁丑、戊寅、己卯三年冬至加時，减大明厯十九刻二十分。又増損古歳餘歳差法，上考春秋以來冬至，無不盡合。以月食衝及金木二星距驗冬至日躔，校舊厯退七十六分。以日轉遲疾中平行度驗月離宿度，加舊厯三十刻。以綫代管闚測赤道宿度。以四正定氣立損益限，以定日之盈縮，分二十八限為三百三十六，以定月之遲疾。以赤道變九道定月行。以遲疾轉定度分定朔，而不用平行度。以日月實合時刻定晦，而不用虚進法。以躔離朓朒定交食。其法視古皆密，而又悉去諸厯積年月日法之傅㑹者，一本天道自然之數，可以施之永久而無弊。自餘正訛完缺，蓋非一事。十七年，厯成，奏上之，賜名曰「授時厯」，頒之天下。六月，以疾請還懷。皇太子為請於帝，以子師可為懐孟路總管以養之，且使東宫官來諭衡曰：「公毋以道不行為憂也，公安則道行有時矣，其善藥自愛。」十八年，衡病革，家人祠衡曰：「吾一日未死，寧不有事於祖考。」扶而起，奠獻如儀。既徹，家人餕，怡怡如也。已而卒，年七十三。是日大風㧞木雷電，懐人無貴賤少長，皆哭於門。四方學士聞訃，皆聚哭，有數千里來祭哭墓下者。衡善教煦煦，雖與童子語，如恐傷之，故所至無貴賤賢不肖，皆樂從之，隨其才昏明大小，皆有所得，可以為世用。所去，人皆哭泣不忍舍，服念其教，如金科玉條，終身不肯忘。或未嘗及門，傳其緒餘，而折節力行為名士者，徃徃有之。聽其言，雖武夫、俗士、異端之徒，無不感悟者。丞相安童一見衡，語同列曰：「若輩自謂不相上下，蓋十百而千萬也。」翰林承㫖王磐，氣蓋一世，少所與可，獨見衡曰：「先生神明也。」大德二年，贈榮禄大夫、司徒，謚文正。至大二年，加正學垂憲佐運功臣、太傅、開府儀同三司，封魏國公。皇慶二年，詔從祀孔子廟庭。延祐初，又詔立書院京兆以祀衡，給田奉祀事，名魯齋書院，衡居魏時所署齋名也。

〈通鑑〉

元以許衡為集賢大學士、國子祭酒。先是，竇黙言於世祖曰：「三代所以厯數長乆，風俗純粹者，皆自設學養士所致。方今宜建學立師，博選貴族子弟教之，以示風化之本。」張文謙繼以為請，至是，命衡為之。衡自設學，家事悉委其子師可，凡賔客來學中者，皆謝絶之。嘗曰：「學中若應接人事，諸生學業必有所妨。」外人謗怨，是自己事，諸生學業，是上命也。每謂蒙古生質朴未散，視聽専一，苟置之好伍曹中，涵養之數年，將來必能為國家用。乃奏舊弟子散居四方，如韓思永、蘇郁、耶律有尚、孫安、髙凝、姚燧、姚燉等，皆驛致館下為伴讀，欲其夾輔匡弼，薰陶浸潤而自得之也。又欲令蒙古生習學筭術，乃自唐堯戊辰距至元壬申，凡三千六百五年，編其世代厯年為一書，令諸生誦其年數而加減之。又教諸生習顔魯公字，復選蒙古生年長者習拜及受宣拜詔儀、釋奠、冠禮。小學生書倦，則令習跪拜揖讓、應對進退之節，或投壺、習射，負者罰讀書若干遍。每説書不務多，唯肯欵周折，若未甚領解，則引證設譬，必使通曉而後已。嘗問諸生：「此章書義，若推之自身，今日之事有可用否？」大凡欲其踐行，不貴徒説也。每謂書中無疑者得有疑，有疑却㸔得無疑，方是有功。嘗曰：「敬敷五教在寛，則是教者當以寛容存心也。今日學中大體雖要嚴密，然就中節目，須且寛緩。蓋人品不一，有早成者，有晚成者；有可成其大者，有可成其小者。且一事有所長，必一事有所短，千萬不同，遽難以强之也。」且教人不止各因其材，又當隨其學之所至而漸進之。教人與用人正相反，用人當用其所長，教人當於其所短。故衡之教人也，恩同父子，義若君臣，因其所明，開其所蔽，而納諸善。時其動息而弛張之，慎其萌蘖而防範之。日漸月漬，不自知其變也；日新月盛，不自知其化也。以是凡為弟子者，皆能自立為世用矣。又言：「為學者，治生最為先務，苟生理不足，則於為學之道有所妨。彼旁求妄進及作官嗜利者，殆亦窘於生理之所致也。士君子當以務農為生，商賈雖為逐末，亦有可為者。果處之不失義理，或以姑濟一時，亦無不可。若以教學與作官規圖生計，恐非古人之意也。」元國子祭酒許衡乞罷，許之。陛辭而還，至懐孟，簡絶人事，常居山下，課童僕，事耕墾。衡居家勤於自治，公愛兼盡，不嚴而整，閨門之内若朝廷嚴，夫婦相待如賔，凢喪祭一遵古制，不用佛、老，懐孟化之。旁舍有僧德公者，年百餘年，嘗謂其徒曰：「老僧苦行百年，亦不能作佛，徒為不孝之人，羞見祖宗於地下。但願小僧輩還俗，以夀汝祖宗之嗣。」自是不復度弟子，蓋化之也。

〈中統書〉

己酉，竇黙與王鶚靣論王文統不宜在相位，薦許衡代之，帝不懌而罷。

辛巳，詔許衡即其家教懐孟生徒。

丙午，以許衡為國子祭酒。初以衡為太子太傳，以不敢當師傅禮，辭不拜，故有是命。

戊寅，詔竇黙、許衡乗驛至開平。

〈至元書〉

戊子，詔許衡於懷孟。

戊申，以許衡為國子祭酒。

丙午，以國子祭酒許衡為中書左丞。

丙子，帝御髙果後行宫，觀劉秉忠、許衡等所起朝儀，大説，舉酒賜之。乙酉，許衡以老疾辭中書機務，除集賢大學士、國子祭酒，納還舊俸，詔别以新俸給之。

壬申，將相大臣將以聲罪南發為請，驛詔姚樞、許衡、徒單公履等問計，公履對曰：「乘破竹之勢，席卷之號，此其時矣！」帝然之。

丙戌，劉秉忠等上言：「許衡疾歸，若以太子賛善王恂主國學，庻幾衡之規模不敢廢墜。」從之。

甲戌，以大明厯浸差，命王恂與江南日官置局，更造新厯，以樞密副使張易董其事。易、恂奏：「今之厯家，徒知厯書，罕明厯理，宜得耆儒如許衡者商訂。」詔衡赴京師。世祖問竇黙：欲求如魏徴者，黙對曰：「犯顔諌諍，剛毅不屈，則許衡其人也。」

燕王問王恂元以王恂為太子賛善，燕王嘗從容語恂以守心之道，恂曰：「嘗聞許衡言，人心猶印板然，板本不差，雖摹千萬紙皆不差。本既差矣，摹之於紙，無不差者。」至元十五年壬午，置太史院，王恂掌院事，集賢大學士兼國子祭酒許衡領焉。

庚辰，以許衡言，遣使至杭州等處，取在官書籍板刻至京。太史令王恂等言：建司天臺於大都，像儀圭表皆銅為之，宜増銅表髙至四十尺，則景長而真。又請上都、洛陽等五處分〈缺〉儀表，各選建候官。從之。

十七年丁亥，許衡致仕，官其子師可為懐孟路總管，以便侍養。

十八年三月戊戌，許衡卒。

〈考歳畧〉

先生十餘歳時，有道士謁其門，謂父母曰：「此兒骨清而神全，目光射人，當謹視之。苟非名冠天下，即當神遊八表，馳騁方外者也，人間富貴不足道耳。但兩額頗暗，清節有餘，而安逸不足。惜乎父母俱不得見之。」

時歳饑，民食橡栗，或易子而食。先生聞人有書，即徃求觀。父母危之，每與俱徃，人厭其迂。

時民間徭戍繁迫，舅氏適典縣史，先生從授吏事，參摭名議，考求立法用刑之原。乆之，以應辦宣宗山陵，州縣追呼旁午，代舅氏分辦。因見執政方怒，舅氏不敢見。及見先生應對，則以温言撫慰。及還，嘆曰：「民不聊生，而事督責以自免，吾不為也。」遂不復詣縣，而决意求學。是時，國日以蹙，民皆轉徙，無從師授，亦無書籍。父母知世將亂，因欲稍知占候之術，以為避難計，遂令與占者游。故於推歩占候之家，見書疏義，皆散亂毁缺。先生凡三徃，就宿其家，皆手録之。由是刻意墳典，欲求古者為治為學之序，操心行己之方，一言一行，必質諸書。故雖亂離之際，人亦稍稍從學焉。

亂後，先生隱居於魏。時竇黙子聲以針術得名，累被朝廷徴訪，亦隱於魏，最知敬先生。每相遇，危坐終日，出入經傳，泛濫釋老，下至醫藥、卜筮、諸子百家、兵刑、貨殖、水利、算數之類，靡不研精。雪齋姚樞公茂方以道學自任，聞先生苦學力行，因過魏，相與聚居，剖㣲窮深，忘寝與食。壬寅，雪齋隱蘇門，傳伊洛之學於南士趙仁甫，先生即詣蘇門訪求之，得伊川易傳、晦庵論孟集註、中庸大學章句、或問、小學等書，讀之，深有黙契於中，遂一一手寫以還。聚學者謂之曰：「昔者授受，殊孟浪也。今始聞進學之序。」若必欲相從，當悉棄前日所學章句之習，從事於小學洒掃應對，以為進德之基。不然，當求他師。衆皆曰：「唯。」遂悉取向來簡帙焚之，使無大小，皆自小學入。先生亦旦夕講誦不輟，篤志力行，以身先之，雖隆冬盛暑不廢也。諸生出入，惴栗惟謹。客至，則歡然延接，使之惻然動念，漸濡善意而後出。己酉，先生年四十一，自得伊洛之學，氷釋理順，美如芻豢。嘗謂：「終夜以思，不知手之舞之，足之蹈之。」是歳，有讀易私言先生於書於易尤多致力，然每學者請問，則必從事於小學，卒未嘗以此語也。庚戌春，先生力疾還鄉里。過衛，聞懐之政猶苛虐，遂止蘇門，與雪齋相比，以便講習，且為還鄉之漸。辛亥，雪齋赴徴，先生獨處蘇門，便有任道之意。甲寅，王府徴教授京兆，避於大名。使者訪焉，遂偕徃。乙卯，廉公希憲宣撫關中，奏擬授先生京兆提學，仍月俸，力辭不受，徃返凡六七，不能强也。

庚申，上在正位宸極，應詔北行。至上都，入見，問所學，曰：「孔子。」問所長，曰：「虗名無實，誤達聖聽。」問所能，曰：「勤力農務，教授童蒙。」問科舉何如？曰：「不能。」上曰：「卿言務實，科舉虗誕，朕所不取。」七月，還燕。

辛酉三月，應召至上都。時王文統秉政，深忌雪齋諸公，先生素無因緣而無憚也。及竇公力排其學術之非，必至誤國，文統始疑先生唱和其説。五月，授雪齋太子太師，竇公太子太傅，先生太子太保。外佯尊之，内實不欲備顧問也。竇公既以言文統不中，欲依春宫以避禍，先生獨以為不可，曰：「姑舍其不安於義者，且以一事言之。如中古以來，師傳與太子相見，則就西位東向，太子東位西向，公能為此事否？不然，是師道自我而廢也。」雪齋亦賛其説，相與懐麻力辭於闕下。凡數日，始從其請。由是改授雪齋大司農，竇公翰林侍講學士，先生國子祭酒。既拜命，以疾辭。九月，得告南還，仍奉㫖教授懐孟路子弟。

壬戌九月，召至大都。先生居都下也，假館於道庵中，凡權貴豪右延請，皆不徃，惟姚、竇二公時時相過，始終如一。

中書左丞張公仲謙由大名宣撫復入中書，好善最篤，自初見先生，屢請執弟子禮，先生拒之而止。一時賢俊多所薦㧞，凡中原士夫頗依賴之。而公亦以復古進賢為己任，毎先生進退之際，必徃返道達上意，挽之留之，兾有以不屑去也。然性褊，數忤倖臣，故被譴責。至是，遣人求言，先生貽書曰：

「弔者在門，慶者在閭。一倚一伏，孰知其初。君子存誠，克己就義。始若甚難，終知甚易。可委者命，可慿者天。人無率爾，事有偶然。舍苖不耘，固為有害。助而揠之，其害甚大。既徴於色，又發於聲。天道無他，庸玉汝成。」至元元年正月，懇辭還懐州。六月，迅雷起中堂，時卜築於此而未遷也。先生與一二從者視役其下，雷雨驟至，火光滿室，墁匠從者昏仆，而先生弗動也。

二年十月，召至大都，即陳雷震不宜入見，上不許。十二月，奉㫖入省議事，先生以疾辭。丞相安童素聞先生名，心慕之，乃就訪於行館。及還，心悅誠服，念念不釋者累日，謂左右：「若輩自謂相去幾何？蓋什百而千萬也。是豈繒繳之可及耶？」翼日，先生與丞相答禮。三年春二月，召至檀州後山，靣奉德音：「竇漢卿獨言王以道，當時汝何為不言？豈孔子教法使汝若是耶？汝不遵孔子教法，自若是耶？徃者不咎，今後勿爾也。是云是，非云非，可者行，不可者勿行。我今召汝無他，省中事前雖命汝，汝意猶未悉。今靣命汝，人皆譽汝，想有其實。汝之名分，其斟酌在我。」國家所以無失，百姓所以得安，其謀謨在汝。謂汝年老未為老，謂汝年小不為小，正當黽勉從事，毋負汝平生所學。安童尚㓜，若未更事，汝謹輔導。汝有嘉謨，先告安童，以達於我，我將擇焉。先生對曰：「聖人之道，至大至逺，而學者所得有淺深。臣平生雖讀其書，所得甚淺，然既叨特命，願罄所知者言之，所不知者亦不能强也。安童聰明，且有執持，告以古人言語，悉能領解，臣所知者盡告之。但慮中有人間之，則難行；外用勢力納人其間，則難行。臣入省之日淺，淺見如此，未知是否。」

夏四月，自分省召至上都，屢蒙訪問，遂奏陳時務五事。聖㫖諭：「尤令善冩以進，朕當詳之：一曰立國規摹。」厯論前代建國北方，奄有中夏，如魏、如遼、如金，能用漢法，故享國長乆。今國家當行漢法，事在不疑。然萬世國俗，累朝勲貴，一旦驅之從臣僕之謀，改就亡國之俗，其時勢甚難，非三十年不能成功。齊一吾民使富實，興學校，練甲兵，隨時損益，裁為定制，如臣等輩，皆足以任此。在陛下篤信而堅守之，不雜小人，不營小利，不責近效，不惑浮言，庶幾可以得天下之心，成至治之效。二曰中書大要。今仕者宜頒俸祿，使可資以為養；未仕者宜明立條式，俾就銓敘，則失職之怨少紓矣。外設監司，糾察汚濫，内由吏部考訂資厯，則踰分之求漸可息矣。再任三任，抑髙而舉下，則人才爵祿可得而差次之矣。至於貴家世襲，品官任子，驅良户口之制，亦不可緩也。若夫得行與不得行，在上之委任者何如；而能行與不能行，在執政者得人耳。其三曰「為君難」。其目：曰踐言，曰防欺，曰任賢，曰去邪，曰得民心，曰順天道。六者乃「為君難」之目。舉其要，則修德、任賢、愛民三者而已。此謂治本。治本則綱紀可布，法度可行，治功可必矣。其四曰農桑學校。今國家徒知斂財之巧，不知生財之由；不惟不知生財，而斂財之酷，又害於生財矣。徒知防人之欺，不知養人之善。欲其不欺，非衣食以養其生，禮義以養其心，不可也；徒患法令之不行，不患法令無可行之地。誠能優重農民，勿擾勿害，盡毆游惰之民，歸之南畝，歳課種樹，懇諭而篤行之，十年之後，當倉盈府積，非今日比矣。自上都、東都，下及司縣，皆設學校，使皇子以至庶人之子弟，皆從事於學，日明父子君臣之大倫，自洒掃應對，至於平天下之要道，十年以後，上知所以御下，下知所以事上，上和下睦，又非今日比矣。其五曰慎㣲，文多削藁。先生毎有奏對，或欲召見，則上自擇善譯者，然後見之。或譯者言不逮意，上已領悟；或語意不倫，上亦覺其非而正之。至燕，先生以疾不復入省，因求還家養疾，許之。

四年十一月，召至大都。六年，奉㫖議官制。先生與左丞張公、賛善王公同奏官制，送入中書。先生厯考古今設官分職之本，沿革之由，與夫上下統屬之序，其權攝増置、冗長倒置，行之有弊者，率皆不取。自省部郡縣體統之正，左右臺院輔弼之制，内外百司聨屬控制之差，后妃儲藩隆殺之防，悉圖為定制以聞。其所以取捨，欲著成書而未暇也。七年正月，拜中書左丞，入見奏事畢，辭於上前，不允。大槩以為臣之所以不敢承受者有三：一則臣一介書生，遽當大任，非勲非舊，不足以服内外之人；二則無德無才，不能辦陛下責任之事；三則臣之所學迂逺，於陛下聖謨神筭未盡脗合，陛下知臣未盡，信臣未至，直以虚名誤蒙採擢。臣若不自度，冒當聖眷，其旋至悔咎必矣。上曰：「此事皆出朕意，無復多讓。」先生再三懇請，上命左右掖出。左右掖之曰：「有㫖令先生出矣。」將至門，復還奏曰：「陛下令臣出，當自出省去耶？」上曰：「出殿門爾。」爾後連日求辭，不免。

夏五月，先生隨省赴上都，因具奏阿哈瑪特専權無上，蠧國害民等事，渠由是衘之。或曰：「先生夜寢疎闊，無他防備，卒有横逆，柰何？」先生曰：「主上在此，何得敢爾？脱或有之，亦命也。人生不應有如許計較。」

阿合馬欲以其子典兵柄，先生以為不可，謂：「國家事權，兵民財三者而已。父位尚書省，典民與財，而子又典兵，太重。」上曰：「卿慮阿哈瑪特反側耶？」先生曰：「此反側之道也。古者姦邪未有不由如此者。」上以此語語西相，相詰先生曰：「公何以言吾反？」先生曰：「吾言前世之反者，皆由權重。君誠不反，何為由其道？」相復之曰：「公實反耳。」「人所嗜好者，勢力、爵祿、聲色，公一切不好，欲得人心，非反而何？」先生曰：「果以君言得罪，亦無所辭。」

先生以病告辭，丞相安圖不許。臺官博囉奏聞，聖意憫惻，召其子師可入見，喻以舉官自代。先生奏：「用人者，天子之柄，臣下泛論其賢則可，若授之以政，則當斷自宸衷，不可使臣下有覬覦市恩之漸。」

先生之教人也，恩同父子，義若君臣，因其所明，開其所蔽，而納諸善。時其動息而張弛之，慎其萌藥而防範之。其日漸月漬，不自知其變也；日新月盛，不自知其化也。其言談舉止，望而知其為先生弟子，卒皆為世用也。襄陽下，上欲遂有江南，先生以為不可，其辭甚秘。十年，諸生廪餼不繼，稍稍引去。又權臣屢毁漢法。四月，召赴上都議事，靣請還鄉里。上命衆議其去留，雪齋云：「先生出處，關時世之汚隆，我輩不可强之。先生自處審矣。今日直當以聖賢待之。」遂令辭。奏曰：「國學設立，於今三年，教専嚴謹，諸生學問進長。許某所以告辭之意，言為年老殘疾，上世有數喪未葬，欲歸了此事，其意甚哀。此係人子孝道之事，宜賜允從。」由是得告南歸。先生至懐，簡絶人事，常居山下，課僮僕，事耕墾。

十三年七月，使者來召，議改厯。十七年二月，測騐已周，

厯事告成。自先生入院，恩眷愈〈缺，〉必問先生安否，病則賜藥賜杖。至是入見，皆〈缺〉奏事，上令先生起，賜坐，勞問乆之。六月，疾益進。八月，得遂還家，就除師可懐孟路總管，以便供給。

十八年春，先生疾甚，醫者診之曰：「偏隂偏陽謂之疾，今六脉皆平，先生其少瘳乎？」先生曰：「久病而脉平者不治，吾殆將不起矣。」遂不服藥。頃之稍得。適仲春祭祀，先生曰：「吾一日未死，可不有事於祖考乎？」遂力疾奠獻如禮。既徹，家人餕，怡如也。遂曳杖於門曰：「予心怦怦然。」瞑目坐，乆之，曰：「死生何異？人精神能有幾，世事何時窮。」遂發嘆歌子朱子：睡起林風瑟瑟，覺來山月團團。身心無累乆輕安，况有清凉池館。句穏翻嫌白俗，情髙却笑郊寒。蘭膏元自少陵殘，好處金章不換。歌罷，奄然而逝。俄而雷電晦㝠，大風㧞木。城中老幼，徃哭其門，征商過客，相唁於途。雖農夫里婦，亦嘆息焉。先生嘗與師可曰：「我平生虚名所累，竟不能辭官。死後慎勿請諡立碑。」必不可也，但書許某之墓四字，使子孫識其處足矣。賢耶，不賢耶，碑於人何有？至是，從其治命，葬而無碑。既葬，四方學者有不逺數千里而來哭於墓者。蒲人王楫，年踰六十，衰絰赴葬。〈缺〉曰：「門人衰禮歟？」楫曰：「吾師也，術藝之師歟？賔主之師歟？吾猶懼乎報之無從，吾將以愧夫王通之門人耳。」先生去世，朝野識與不識，莫不哀傷，以為斯道斯民之不幸。

先生居家勤儉，强於自治，公愛兼盡，不嚴而整，閨門之内，若朝廷然。與夫人敬氏相待如賔，而夫人謙順自牧，周旋道義，先生亦賴其内助焉。

先生天資宏毅，卓然有守，其恭儉正直，出於天性，雖艱危窮阨之際，所守益堅。好學不倦，聞一善言善行，不啻饑渇。於名利紛華，畏若探湯。誠心自然，天下信之。建元以來，十被召㫖，未嘗不起，然卒不肯枉尺直尋而去。毎入奏對，以格君心為己任，氣質雍容，誠敬交孚，言雖切直而無忤也。衛士或舉手加額曰：「是欲澤被生民，堯舜其君者也。」至於進退出處之際，勇於就義，凛然不可以勢利誘而威武屈也。逮其晚年，義精仁熟，身被四時之和，道出羣物之表，四方聞之知敬，望之知畏，親之知愛，逺之知慕。蓋其胷中浩大，無一毫人欲之私，純乎天理之正，故其動静語黙之際，周旋出入之頃，無徃而非斯道之流行矣。

先生著述：曰小學大義，乃甲寅歳在京兆教學者，小學口授之語；曰讀易私言，是先生五十後所作。曰孟子標題，嘗以教其子師可；曰四箴說、中庸說、語録等書，乃雜出於衆手，非完書也。

翰林承㫖鹿庵王公磐，襟宇蓋世，少所許可，獨敬禮先生。毎相語則曰：「先生神明也。磐老矣，徒増愧縮爾。」及先生訃音至，則曰：「設若朝廷賜諡先生，非文正不可。後世有知先生者，不易磐之言矣。」

先生居鄉里，凡喪葬亦遵古制，不用二氏。懷州士夫家因以為俗。二氏聞風，亦有效之者。毎遇其徒，未嘗靣詆其非，但從容欵語，其人已不覺内愧發赤，或涕出，悔其䧟溺之深也。近舍有德公者，年百餘歳，嘗謂先生曰：「老僧苦行百年，亦不能作佛，徒為不孝之人，羞見祖宗於地下。但願勸小僧輩，曷若還俗，以壽汝祖宗之嗣。」比化，不度一人。

先生平生嗜朱子學，不啻饑渇，凡指示學者，一以朱子為主。或質以他說，則曰：「賢且専主一家，則心不亂。」及江左混一，始得閲其文，亦病其太多。

〈國學事蹟〉

先生自得小學書，則主於此書，以開導學者。嘗寄其子書曰：

「小學、四書，吾敬信如神明，然能明此，他書雖不治可也。」八年，授集賢大學士、國子祭酒。先生方居相府，丞相傳㫖，令教蒙古生四人。後又奉㫖教七人。至是有㫖，令四方及都下願受業者，俱得預其列，即今南城之舊。樞密院設學，先生自開學，家事悉委其子師可。凡賔客來學中者，皆謝絶之。先生嘗謂：「學中若應接人事，諸生學業必有所妨。外人謗咎，是我一己之事，諸生學業，乃上命也。」日令家具早膳午膳，以老疾，日西不復食矣。先生時年六十有二，以宿疾當忌塩肉，食麵三年，且以治法不可以補，而體力復不可於瀉，故日節飲食，未嘗敢至於飽，以為飽則必有補邪氣也。然朝夕莅事，畧無老人疲倦之意。

先生欲以蒙古生習學筭術，遂自唐堯戊辰距至元壬申，凡三千六百五年，編其世代厯年為一書，令諸生誦其年數而加减之。

先生教諸生習字，必以顔魯公為法。嘗曰：「古者民無所知，聖人御世，有以教之。」然聖人不可久生於世，故制為文字以記其言。文字之始，義取記言而已。後世習字書者多少說話。書固六藝之一，程先生謂一向好著，亦自喪志。然其作字時甚敬，謂只此是學，此為可法。

諸生讀書之暇，先生令蒙古生年長者習拜及受宣拜詔儀，釋奠冠禮時亦習之。小學生有倦意，令習跪拜揖讓、進退應對之節，或投壺習射，負者罰讀書若干遍。先生說書，章數不務多，唯懇欵周折。若未甚領解，則引證設譬，必使通曉而後已。嘗問諸生：此章書義，若推之自身，今日之事有可用否？大凡欲其踐行，而不貴徒說也。先生嘗曰：「世謂能〈缺〉者可以驕人，至於能讀書者亦可以驕人。諸生講書，但使之省解可也，何必要他㑹說。」及見學者能有疑問，先生喜氣溢於眉宇。嘗謂：「書中無疑看得有疑，有疑却看得無疑，方是有功。」

先生嘗曰：「敬敷五教在寛，君子以教思無窮，容保民無疆，則是為教者當以寛容存心也。今日學中大體雖要嚴密，然就中節目須寛緩。大槩人品不一，有夙成者，有晚成者；有可成其大者，有可成其小者。且一事有所長，必一事有所短，千萬不同，遽難以强之也。」學記自一年離經辨志，至九年知類通達，强立而不反，其始終節次，幾多積累，必不可以苟且致之。故教人不止各因其材，又當隨其學之所至而漸進也。蓋教人與用人正相反，用人當用其所長，教人當教其所短。

先生嘗謂蒙古生質朴未散，視聽専一，苟置之好伍曹中，涵養之數年，將來必能為國家用。乃奏召舊弟子散居四方者王梓、韓思永、蘇郁、耶律有尚、孫安、高凝、姚燧及其弟燉、劉季偉、吕端善、劉安中、白棟，皆驛致館下為伴讀，欲其夾輔匡弼，薰陶浸潤而自得之也。或謂先生何不博選時俊，而獨用其門生？曰：「我但教人而已，非用人也。方以我之拙學教人，他人從否，未可知也。」

先生嘗言：「為學者治生最為先務，苟生理不足，則於為學之道有所妨。彼旁求妄進，及作官嗜利者，殆亦窘於生理之所致也。諸葛孔明身都將相，死之日廪無餘粟，庫無餘財，其廉所以能如此者，以成都桑土，子弟衣食自有餘饒爾。治生者，農工商賈而已，士子多以務農為生，商賈雖為逐末，亦有可為者，果處之不失義理，或以姑濟一時，亦無不可。若以教學與作官規圖生計，恐非古人之意也。」

歳時，諸伴讀以酒禮至先生家，先生辭曰：「所以奏取諸生者，蓋為國家、為吾道、為學校、為後進，非為供備我也。官守所當得者，俸祿也，俸祿之外，復於諸生有取焉，欲師嚴道尊，難矣。」魯齋遺書卷十三，


欽定四庫全書
〈魯齋遺書卷十四〉

先儒議論，

〈姚氏牧庵語〉

先生之學，一以朱子之言為師，窮理以致其知，反躬以踐其實，始而行其家，終而及之人。故于魏、于輝、于秦，摳衣其門，所在林立，盛德之聲，昭聞于時。官諸胄學，其教也，入德之門，始惟由小學而四書，講貫之精，而後進於易、詩、書、春秋，耳提面命，莫不以孝弟忠信為本。四方化之，雖吏為師，刀筆筐篋之流，父以之訓其子，兄以之朂其弟者，亦惟以是為先。語述作固不及朱子之富，而扶植人極，開世太平之功，不慚德焉。

文正㣲時，於大名、于輝、于河内、于秦，以倡鳴斯道為己任，諄諄私淑，少長不一其年也，訥鈍不一其才也，積多至數百人。聞之天聰，徵為成均，俄拜左丞。嵗餘辭免，復求成均。後其子弟繼司鼎鉉者將十人，卿曹風紀二千石吏綦錯中外者又十此焉。其於隆平之治，豈不少贊乎？

先生嘗戒其學者姚燧曰：「弓矢為物，以待盜也。使盜得之，亦將待人。文章固發聞士子之利器，然先有能一世之名，將何以應人之見役哉？非其人而與之，與非其人而拒之，鈞罪也，非周身斯世之道也。」

〈耶律氏語〉

先生天資弘毅，卓然有守。其恭儉正直，出於天性。雖艱危窮阨之際，所守益堅。而好學不倦，聞一善言，見一善行，不啻饑渇。于名利紛華，畏若探湯，誠心自然，人皆信之。建元以來，十被召㫖，未嘗不起，然卒不肯枉尺直尋而去。每入對，則衆皆注意而聽之。衛士舉手加額曰：「是欲澤被生民者也。」

〈虞氏邵庵語〉

南北未一，許文正公先得朱子之書，伏讀而深信之，持其説以事世祖，而儒者之道不廢，許公實啟之。是以世祖以來，不愛名爵，以起天下之處士，錐所學所造，各有以自見。其質諸聖賢而不悖，俟乎百世而不惑者，論者尚慊然也。國學之置，肇自許文正公，以篤實之資，得朱子數書於南北未通之日，讀而領㑹，起敬起畏。及被遇世祖，純乎儒者之道，諸公所不及也。世祖聖明天縱，深知儒術之大，思有以變化其人而用之，以為學成於下而後進於上，或䟽未即自達，莫若先取侍御貴近之師。是時風氣渾厚，人材樸茂，文正故表章朱子小學一書以先之，勤之以洒掃應對以折其外，嚴之以出入游息而養其中，掇忠孝之大綱以立其本，發禮法之㣲權以通其用。於是數十年彬彬然世稱名卿士大夫者，皆其門人矣。嗚呼！使國人知有聖賢之學，而朱子之書得行於斯世者，文正之功甚大矣。

〈陳氏剛中語〉

魏國文正公出，學者翕然師之。其學尊信朱子，而濂洛之道益明。使天下之人皆知誦習程朱之書，以至於今日，公之力也。

〈眉山劉公云〉

聖朝道學一脉，迺自先生發之。至今學術正，人心一，不為邪論曲學所勝，先生力也。所以繼往聖，開來學，功不在文公下。

〈鹿庵贊像云〉

自闗洛大儒倡絶學於數千載之後，門人傳誦之，未能徧江左也。伊川殁二十餘年而文公生焉。繼程氏之學，集厥大成，未能徧中州也。文公殁十年而魯齋先生生焉。

〈薛文清公讀書録〉

視富貴如浮雲，許魯齋其人也。

魯齋吾莫測其為何如人，但想其大而已。元人有以北有許衡、南有呉澄並稱者，此非後學所敢輕議。然即其書求其心，考其行，評其出處，則二公之實可見。

魯齋在後學固莫能窺測，竊嘗思之，蓋真知實踐者也。魯齋，余誠實仰慕，竊不自揆，妄為之言曰：其質粹，其識髙，其學純，其行篤，其教人有序，其條理精宻，其規模廣大，其胸次灑落，其志量弘毅，又不為浮靡無益之言，而有厭文弊、從先進之意，朱子之後，一人而已。

許魯齋自謂學孔子，觀其去就從容，真仕止乆速之氣象也。魯齋召之未嘗不往，往則未嘗不辭，善學孔子者也。

朱子集小學之書，以為大學之基本，註釋四書，以發聖賢之淵㣲，是則繼二聖之統者，朱子也。至許魯齋専以小學、四書為修己教人之法，不尚文辭，務敦實行，是則繼朱子之統者，魯齋也。

魯齋學徒，在當時為名臣則有之，得其傳者則未之聞也。程、朱之外，諸儒性理雜論，尤當大著眼力，以辨其真是真非，不可執以為先儒成説，而悉從其言。魯齋謂其言有彌近理而大亂真者，蓋謂是也。

魯齋厭宋末文弊，有從先進之意。魯齋力行之意多。

魯齋不陳伐宋之謀，其志大矣。

魯齋不對伐宋之謀，伐國不問仁人之意也。

魯齋出處合乎聖人之道。

魯齋以王道望其君，不合則去，未嘗少貶以狥世，真聖人之學也。

世祖雖不能盡行魯齋之道，然待之之心極誠，接之之禮極厚，自三代以下，道學君子未有際遇之若此也。許魯齋詩云：「萬般補養皆虚偽，只有操心是要規。」惟心得而實踐者，乃知其言之有味。

許魯齋曰：「世間巧拙俱相伴，不許區區智力争。」此言宜念實過其名者，魯齋其人也。

許魯齋曰：「吾道大公至正，以天下公道大義行之，故其法度森然，明以示人。竊謂異端正與吾道相反。」

〈楊維禎正統辨〉

新安朱子沒，而其傳及於我朝許文正公，此厯代道統之源委也。

魯齋先生中統元年應召赴都，道謁劉静修先生，因謂曰：「公一聘而起，毋乃太速乎？」曰：「不如此，則道不行。」至元中，徵劉静修至再，以疾辭。或問之，曰：「不如此，則道不尊。」魯齋在中書日，命牙儈顧一僕役，特選一能應對、閑禮節者進，郤之曰：「特欲老實耳。」他日，領一蓬首垢面愚騃之人來，遂用之。儈請其故，先生曰：「馬騎上等馬，牛用中等牛，人使下等人。馬上等能致逺，牛中等良善，人下等易馴。若其聰明過我，則我反為所使矣。政如司馬相公家一僕，三十年止稱君實秀才。」蘇子瞻來謁，聞而教之，明日改稱「大叅相公」。公驚問，以實告。公曰：「好一僕，被蘇東坡教壞了，這便是様子。」

〈永嘉陳鈞語〉

魯齋大學要略其要也，能發其㣲；其略也，不傷於簡。

〈胡居仁語〉

魯齋天資純正，所行自不苟。

〈彭幸菴書節略〉

魯齋踐履篤實，出處分明，薛文清以為善學孔子。至於用夏變夷，見諸實用，殊非淺學所能擬議。又云：當責之守令學職，搜集先生所著魯齋大學並性理大全，所取語録及家譜、魯齋遺書，併集奉臺下，付提學憲使編校為全書，亦盛舉也。又云：沔池月川曹先生，少負竒質，知讀書，即慕聖賢之學，修己教人，治家事親，率自躬行。推之為霍、蒲二庠學正，四方學者從之甚衆，各有成就。薛文清公最推尊之。兩典霍庠，霍人事如父母。既而卒於霍，遂留塟。翰林編修卓菴黄先生過沔池，拜其祠，詢其墓所，僉曰在霍。嘆曰：「老先生一代名儒，獨不思故鄉乎？」遂捐貲屬縣尹並其子琇等移葬沔池。又云：沔池門祚衰薄，遺書亦恐乆而散亡矣。録其所遺刋行之，斯文之幸也。古今題詠

〈薛文清公讀思親詩次韻三首并序〉

洪熙元年冬十二月，余扶先人柩至覃懷。宣德元年春正月，啓先母窆，合祔於汾陰先塋。既卒事，因檢元詩，讀至魯齋先生七月望日思親詩，乃悽然有感，澘然淚下。遂次其韻，得詩三首。因書先生詩于前，以見先賢誠孝之心溢于言表，雖百載之下讀之，猶足使人興起。復書予詩於後，以見予不仁不孝，不能竭力于始終，視前賢大節有愧云。

觸目家山總是思，思親况遇早春時。日長每聽詩書訓，風煖頻隨杖履嬉。百載韶華成荏苒，終天涕淚感暌離。自縁孤子無誠孝，不見人生有盛衰。

風光滿目動哀思，春草春花似舊時。堂閣已成終古恨，斑斕不復往時嬉。中宵祗解追前夢，隔嵗猶如在逺離。却憶髙堂覽明鏡，曽將華髪嘆年衰。

彷彿音容彷彿思，衣冠出入憶當時。成人未返林烏哺，稚子曽騎竹馬嬉。椿老暮庭風槭槭，草荒春塚雨離離。固知罔極恩難報，只恐終天孝意衰。

〈又題魯齋書院詩〉

南北風塵澒洞中，天開人極産英雄。幾年力學尊尼父，萬里心傳得晦翁。自信興王為大道，豈知伐國是元功。當時歸老情何切，為愛西山萬玉峯。

〈西蜀吳伯通詩〉

考亭既沒斯文弊，枝葉空繁本實迷。心法異時能自得，羽儀當代更誰齊。執鞭獨恨愚生晚，立德多推聖已躋。一覿遺容發深省，曉鐘祠外動鳴鷄。曽讀遺書得我師，今瞻遺像拜靈祠。當時有志從先進，警世操心是要規。三聘已勤伊摯起，萬鍾雖富孟軻辭。太行清沇渾如昔，俯仰山河不盡思。

〈膠東鄧中和詩〉

昔讀遺書今謁祠，中州文獻係於斯。仕非為祿屢辭禄，道在居夷能變夷。玉質金聲元氣㑹，太山喬嶽國人師。晚生遊宦先生里，善教流風幸淑私。

〈寗邑王璠詩〉

昔年抱道仕元家，眼底綱常亂似麻。筆鉅重䟽伊洛水，儒林再放杏壇花。祀陪先聖功勛稱，苔固穹碑嵗月賒。拜罷荒墳回首處，秋容凄淡夕陽斜。

〈鄂渚宰廷俊詩〉

道在乾坤若水流，斷焉復續仰前休。一從伊洛相承後，頼有先生世教謀。

〈西蜀冷宗元詩〉

乾坤已換宋山川，閩洛茫茫墮正傳。不有先生挑擔子，中原文物竟沉湮。

〈後學陶滄詩〉

中原鼎沸是何時，白鹿淵源自得師。瞻拜遺容聊慰想，全書曽讀未能知。

〈㑹稽胡謐題〉

宋都中州出二程，國運道運方並興。孰知道南國亦改，來者尚顯斯地靈。魯齋先生起元世，躬耕太行甘自晦。平生不讀非聖書，墜緒茫茫思有繼。布衣聘對入中書，亟為立國陳規模。農桑學校本二典，直欲斯世際唐虞。懇辭大拜師大學，世胄時髦遵矩約。遂令古人斆學方，小大推明極昭灼。既歸復召命安車，進退從容與道俱。鄒孟為鄉不受禄，昌黎原道還成書。厯朝崇報隆無替，特許廟廷班從祀。宋儒濟濟元寥寥，况復二程鄉後軰。古來國祚凡幾更，吾道統系長相承。乃知中州佀東魯，名賢後生多挺生。新詞屹立懷庠側，謁者凾香行者式。淵源心學竟誰傳，三復遺書空嘆息。

〈清江彭綱題〉

魯齋許先生為元一代大儒，遭逢世祖，致身通顯，而其成己成物，用夏變夷之功，自有不可泯者。或者訾其失身元廷，殊非公論。宋之失中原，金也，非元也。元取中原於金，非取之宋也。先生之生，元興已四世，宋之失中原且數世矣。夫生為元民，仕為元臣，亦事之宜者。况當人君以弓矢得天下，一時臣士皆騎射之餘，其勇悍之氣，好殺之心，功利苟且之俗，加被天下，天下之人駸駸然將變于夷，不復知有中國帝王聖賢之道。先生生為之民，亦烏得不乘時起而覺之哉！㣲先生在，斯人之禍尚未可知。或者之論，蓋致嚴于夷夏之分而失之矯者。嗚呼！元之為元，亦烏得而故黜之哉？如或人之論，則西山之薇，殆亦非先生所當食者。河内舊有祠堂，拜謁之餘，因題此詩，并系數語，以白先生之道云。

宋舟既南渡，中原遂崩離。學校亂鄒魯，野祀陳瀍伊。異姓屬代興，王綱日以隳。兵家扇其熖，儒鐸誰應持。夫子生斯際，將欲有所為。窮年考百氏，寸心交羣疑。晚得程朱論，曰「固當有斯」。粹然一於正，獨秉吾道麾。或者詆夫子，致身非其時。兹非至公論，何以後世垂。元人制六合，率土皆臣之。我生當𨽻藉，我仕亦何疵。已謂己成物，寧知夏變夷。是時㣲夫子，其事未可知。河水深極海，太行當天支。再拜仰前哲，好風吹髙祠。

〈曹璉題祠〉

地靈鍾英傑，先生何軒昻。傳道泝濂洛，佐世際虞唐。悠悠千載下，遺廟黌宫傍。斷碑不可拭，令人三感傷。

〈劉經又題祠〉

先生鍾靈秀，德盛道亦尊。上承鄒魯緒，下泝伊洛源。窮居踐清苦，輔相陳經綸。悠悠芹泮地，祠宇重見新。

〈王韋思賢亭詞〉

我所思兮山之廬，來自河内乘其砠。百年綱常幾淪胥，煦煦善廸仍渠渠，思之不見欲何如。

〈張邦教又詞〉

我思許魯齋，俯仰真足樂。紫陽道益尊，多士歸矩彠。

〈眉州吳節告安神位文〉

道續考亭，文傳正脉。羽翊當代，垂憲後學。節忝職藩省，旬宣懷慶，拜謁祠下，瞻遺容而缺神主，此心慊然。爰發䖍忱，以制作用，卜吉辰以妥位。伏希先生有神，尚黙相斯文於永乆也。謹告。

〈唐山李天秩祭文〉

孔顔正脉，斯文之宗。用夏變夷，千古人龍。昔遡聞於載史，今幸面其遺容。雖隔曠世，自覺感通。式陳明薦，聊表㣲衷。

〈廬陵陳鳯梧祭文〉

濂洛絶響，學幾失傳。覃懷之間，哲人生焉。維山太行，維川濟泚。靈秀所鍾，中立不倚。出耕於野，入典成均。倡明正學，仁義是陳。河北諸生，咸知向道。繼往開來，先生之教。睠兹故鄉，有墳有祠。瞻望弗及，髙山仰之。遣薦蘋蘩，維以將敬。吾道日㣲，俾也返正。謹告。

〈後學宋濂祭文〉

濓洛之學，傳自武夷。重徽叠照，日星昭垂。逮我許公，尊聞行知。若親摳衣，寒泉之湄。張皇幽𦕈，釐析毫絲。如臯陶淑問畢其情辭。如后羿注矢不失其馳。既入閫域，遂升堂基。横經胄監，衿佩鏘如。袪其人私，牖其天彛。什其偏岐，挽其九衢。德成財達，昭用於時。黼黻帝治，甄陶泰熙。明體適用，公實庶幾。無德弗報，四海祝尸。嗚呼許公百世之師。

〈玉田張儒文〉

先生之容屹然，華岳峯巒。先生之氣燦然斗正芒寒。論其道逺接乎孔曽思孟之統，推其學近衍乎周程張朱之瀾。柰何生於厯數之閠，弗遭間氣之完。人皆謂先生宜龍德而隠，不宜效清朝為上國之觀，吾獨知先生非貪位、非慕禄、非戀戀於官，但藉此以用夏變夷，復隆古禮樂衣冠。是以不泥乎經，能通乎變，雖歴崇階而行檢甚端，使伯夷處此，必甘囁首陽之薇而弗安。吾想先生負伊之任，學孔之時，與孟之志，在救民，或者其一般。今也讀其遺書，拜其遺像，猶緬想先生當時處世之難。

〈門人許約題從祀告文〉

自太極判而人文開，包羲作而卦畫始。備物以致天下之用，成器以為天下之利。蓋肇乎乾坤者惟一理，盈乎宇宙者惟一氣。人倫由是而明，萬物以之而理。王之所以王，帝之所以帝，百世同符，有一無二。迄于周衰，篤生聖人，有德無位，遭時之屯，周流天下而不我用，乃獨任乎斯文，明王道於已晦，振綱常而再新。顔曽再傳而得子思，至孟子獨不迷其津。冺冺棼棼，歴嵗時之既乆；承承繼繼，乃寥廓而無聞。迨乎有宋，實生周子，畫無極之大原，為萬物之根柢。扶泰山已摧之巔，發千古不傳之秘。淵源河洛，大暢斯㫖。天理之㣲，人事之著，鬼神之幽，至於子朱子而大備。天眷皇元，我文正公實有得於此也。合衆議而有歸，惟前賢之是證。既縷析而毫分，亦提綱而振領。盡小學之精㣲，為後人之龜鏡。言仁義必本諸身，言道德必由乎性。動静必循乎理，始終不忘乎敬。春風藹然，物我融㑹；氷壺瑩然，表裏輝映。出而佐時也，必欲底雍熙之和；進而事君也，必欲止唐虞之聖。事必探乎幾先，俟其乆而乃應。言治亂之所生，盡天人之交勝。其髙也，入于無論；其近也，不離日用。敘天工而振王綱，正人心而祈永命。觀其運用天理而見諸行事者，欲名言而奚罄耶？盖嘗思之，以百年凝道德之身，千載繼絶學之志。由布衣而起田野，總庶官而宅百揆。明厯象以授人時，創辟雍而教胄子。忠言亹亹，氣不少衰；為學孜孜，老而後已。蓋其所造者深，所積者廣，舉而措之事業者，獨髙乎一世。非義精而仁熟，道全而德備者，疇克爾耶？宜乎聖天子念之不忘，崇以「魏國」之封，褒以「文正」之諡。又欲加「惠後人」也，乃命列于從祀之位。既相其子，又撫其孫，猶諄諄而不置也。况約等親出其門，提耳之言，面命之誨，天地純全，古人大體，朝焉夕焉，誘掖諄至，容聲謦欬，不逺伊邇。嗚呼！昊天罔極之恩，仰而思，俯而戚，曷其有既耶！

〈新鄭祠堂記〉

新鄭縣西山大隗山之左，里曰陽緩，元魯齋先生許文正公所生之地也。先生世家河内，金季，其先人避兵是邑，實生先生於里中。金大安己巳歲也，縣學有祠以祀先生，其事具碑。今碑存而祠廢，士大夫之往來與秀民之向學者，或嗟嘆以為缺典。江西鄧麟訓導邑庠，乃即夫子宫墻東隙地，營房三間，作先生像于中，以時致祀。既而求記於河内僉憲劉公咸，公以推余。余猶記往年過是邑，鄧方謀作祠。又二年再至，祠成乆矣。鄧之志可嘉哉！於乎！先生之道、之德、之學，所以紹程朱之正傳，淑萬世之人心者，固不待新學小生之贅贊。而獨念是邑乃先生誕生之地，顧祠宇乆廢，於心缺然，無以寓敬。鄧能因心興事，作新斯文，使凡進謁庭下者，如親炙先生，若充然有得而退，其有補于天理民彛不淺矣。遂書其事以告後之人，俾無替于承祀云。

〈門人白棟題思親亭記〉

共城西北五里，有山曰蘇門。山之下有泉曰百泉。萬脉珠湧，輝浄澄徹，流而不濁，即詩所謂泉水也。近可以溉秔稻、轉碾磑於本境；逺可以漕粮餉、濟商旅於海門。其旁則修竹茂宻，翠如琅玕；其中則蓮芡芬芳，爛若雲錦。岸花秀發，四時畵圗；林鳥和鳴，竟日佳唱。遺山所謂「煙景獨覺蘇門多」者，即此地也。泉之上有祠，祠之神以王封曰洪濟威惠王，像而祭之，以祀此水。祠之上有孫登嘯臺、康節安樂窩，蓋名賢嘉遯之所。昔人愛其景物，至有身雖未到，夢寐已至太行之麓者。今之富貴利達，位至宰執三公，往往置别業於茲，預為他日徜徉之計。每春末夏交，四方以香火奉王祠，因而遊賞以醉歸者，蓋千萬計，實河朔之麗境，中土之竒觀也。魯齋先生之寓是邑也，時與門弟子一至泉上，吟風咏月，悠然而歸。家無儋石之儲，心有天地之春，雖曽㸃之風乎舞雩，明道之過乎前川，樂不逾是，固異乎衆人之觀矣。其後去而為徵君，為祭酒，為宰相，為學士，清風滿黄閣，英才遍天下。致政而歸覃懷，又嘗一過焉。先生沒後四年，其子通議許侯尹衛，而是州乃衛之屬，故得以公事時至祠下，而於其先大人遊息之所，每致思焉。思其親，至其處，其處在，其親亡，盖必有戚然於中，澘然於外，有不能自已者。乃於祠後山巔聚逺亭之下，特搆一亭，扁曰「思親」，以致意焉。嗚呼！侯之思親可謂切矣！吾意侯之思親不止於是。侯將為善思貽令名必果；將為不善，思貽羞辱必不果。讀詩、禮則必思其過庭之訓，履霜露則必思其罔極之恩，以至事上之思忠，臨民之思敬，居處之思莊，交友之思信，蓋無時無地不用其思，非至是而方思為標以衒於人也。亭既成矣，俾後之遊斯地、登斯亭、覩斯名、聞斯義者，皆有感於其心。其親在，則恐念己不至於流蕩而忘返；其親沒，則亦觀感而化，惻然而興懷。是侯不獨思其親，使人亦思其親。非止一人思其親，使人人皆思其親。人人皆思其親，風俗厚而教化行，推之天下，可運之掌，於為衛乎何有？不然，則徒為觀覽之具、逰賞之資而已，是豈侯之心哉？雖然，侯之親，我之師也。生與子之分雖殊，而師與親之義惟等。先生平日所以教我者，莫非至道，我之所以不為君子之棄、小人之歸者，皆其力也。自先生沒後，鄙吝復萌，舉世求一人彷彿近似者以發藥之，竟不可得，則我之思為何如哉？况棟自去嵗改任燕南，不幸過衛，而吾父棄養，亦權厝於是州之側。所謂思親亭者，雖未嘗一到，而改火之間，蓋屢望焉。既以思吾親，又以思吾師，是吾之思雖不因亭而發，亦因亭以深之也。屬侯請記本末，遂書以告來者。

〈郡人何瑭題河内祠堂記〉

元魯齋許文正公祠，在河内縣儒學西，蓋元時所剏以祀公者也。迭毁迭修，有碑可考。正德七年，河内布政使慈谿楊公以白金二十七兩，屬懷慶府知府曲沃趙公鐸修公祠宇。趙公祗奉德意，市材木瓴甋之屬既備，迺鳩工匠，廼徵徒役。正殿覆瓦脫落者補之，丹雘漫漶者鮮之。又於殿左建書房四楹，殿前建東西廡各四楹。結始于正德七年冬，至八年春落成。未幾，楊公以疾卒於位，趙公亦致仕歸，故未有記。正德丙子，廵撫河南都御史四川李公表章先賢，命有司伐石樹碑于文正公之祠。公七世孫儒學廪膳生許泰和等，因念楊公、趙公修建祠宇，雅意不可泯沒，廼屬瑭為記，將並刻于石，以示後人。竊惟文正公道德功業，萬世尊仰，歐陽公所撰神道碑至矣，兹無以贅為也。獨近世儒者謂公華人也，廼臣于元，非春秋内夏外夷之義，有害名教。搢紳之士，間有惑於其說者。瑭嘗著論辨之，大略以為「中夏夷狄之名，不係其地與其類，惟其道而已矣。故春秋之法，中國而用夷禮則夷之，夷而進於中國，則中國之無容心焉。」舜生於東夷，文王生於西夷，公劉、古公之儔皆生於戎狄，後世稱聖賢焉，豈問其地與其類哉！元之君雖未可與古聖賢竝論，然敬天勤民，用賢圗治，蓋亦駸駸乎中國之道矣。夷狄之俗，以攻伐殺戮為賢，其為生民之害大矣。苟有可以轉移其俗，使生民不至於魚肉糜爛者，仁人君子尚當盡心焉，况元主知尊禮公，而以行道濟時望之，公亦安忍猶以夷狄外之，固執而不仕哉？且作春秋以訓萬世者，非孔子乎？春秋所外之夷，莫大於楚。楚昭王之聘，孔子亦往拜焉。使不沮於子西，孔子固將為楚之臣矣。孔子，魯人也，尚可臣楚；公，元人也，廼不可臣元歟？然則謂公之臣元有害名教者，妄矣！或有謂公雖臣元，亦不能盡變其夷狄之俗，似無所補者。竊以為不然。大寒不能驟變而為大暑，大暑亦不能驟變而為大寒。故冬之後必有春，廼至于夏；夏之後必有秋，廼至于冬。天道尚不能驟變，而况於人乎？昔孔子謂齊一變至於魯，魯一變至於道。齊，中國也，胡不一變而至于道哉？勢不可也。元習于夷狄之俗乆矣，公，踈逺之臣也，乃欲以一朝相遇之言，盡變其累世積染之俗，豈易能哉？以是疵公，公固無愧矣。由是而觀，則公之臣元無不可者。今觀楊公、趙公修祠于先，李公表章於後，則公之道德功業為世尊仰者，固不以儒者之論而損。然搢紳之士惑於其説者，不盡無也。故愚因記重脩公祠事，而附見鄙論，以解縉紳之惑云。賜進士出身、翰林院修撰、經筵講官、郡人何瑭撰

〈前人復許文正公祀田記〉

許文正公，元大儒也。泝其淵源所自，實上接考亭之統；究其利澤及人，則實有用夏變夷之功。歐陽公所撰神道碑詳矣。公祠凡三：一在河内縣儒學之側；一在縣東北李封村，公墳墓、子孫在焉；一在景賢村，公别墅也。景賢村故有祀田二十八畆，後為鄉民所有。公子孫訴於官，則曰：「汝先世嘗鬻於我，有劵契存焉。」歲逺人亡，真偽無所考証，官府亦直得其田，歸之民。正德丙子，廵撫河南副都御史西蜀李公檄下有司，表章先賢，祠墓傾頽者修葺之，祀田侵沒者理出之。公七世孫儒學生泰和乃具公祀田始末以告，李公慨然曰：「公道德功業師表天下後世，宜世世祀。祀田剏置不為過，况故有乎？」特念其田乆為民所有，一旦奪之，恐民不堪，乃議贖取之。於是分廵僉事東吳韓公命懷慶府知府郯城周公舉河内縣知縣平涼髙傑，出庫藏官銀二十兩，盡召田主歸其直，收其券契，取其田畀許氏子孫泰和軰，使世守焉，以奉公祀。明年，分守叅政金臺楊公志學、王公震，莆田陳公琳，少叅東吳宋公冕，兵備分廵按察司僉憲金臺王公鏜、韓公廉，麻城汪公正，閩中范公嵩，議以「斯舉也，見君子尊賢之禮焉，又見愛民之仁焉，又見處事之義焉，不可以無述。斯田也，今雖歸許氏矣，安知他日不復為鄉民所有，子孫不復鬻之於人也？不可以無戒。」乃命有司紀之於石，以示乆逺。於是知縣髙侯傑乃來徴言。予竊惟文正公道德功業昭然在天下後世，祀田之有無，似無大損益，而事體所在，則有不可不書者。春秋成公初年，書「取汶陽田」，傳者曰：「取者，得非其有之稱。汶陽，魯田也，見侵於齊，魯不請命於天子以正疆界，乃假晉兵力以取之，與得非其有者同，故書之以示譏。」竊以為晉主夏盟，固代天子行事矣。諸侯有強凌弱、衆暴寡，如齊之於魯者，蓋其所宜治也。征齊之罪而返魯之侵地，無可譏者。可以取則取，豈可例以為得非其有哉？所可譏者，他日使韓穿來言汶陽之田歸之於齊耳。廵撫公復文正公之祀田，宜與晉返魯汶陽田為比，而上全崇奉先賢之意，下不徒奪民之有，權不失正，蓋有昔人之所未及者。守廵暨郡守、縣侯祗奉德意，協贊有成，皆不可不書，抑於此有感焉。鄭以祊易許田於魯，春秋書之。君子曰：「於此見鄭與魯有無親之心。」蓋譏其祖之分地擅與人相易也。夫以田易田，尚獲譏於春秋，則舉先祖之地而輕以畀人者，又當何如也？噫！文正公之子孫尚念哉！

〈又表彰文正公碑記〉

都察院右副都御史四川李公奉命廵撫河南，誕興文教，欲風勵諸士子以聖賢之道，乃亟求儒先而表彰之。肆惟河内魯齋許文正公，學有淵源，實上接考亭之統，爰命有司樹碑石以頌其德，葺遺書以闡其道，復祭田以奉其祀，建坊牌以表其里。縣尹平涼髙侯祗奉德意惟謹，既竣事，復建坊於公祠大門之外，設重門於内，廟制益邃以嚴。公七世孫泰和等迺來乞言以紀成績。竊惟文正公道德之休光，李公、髙侯表彰之雅意，蓋有不待賛者。予於此獨有感焉。聖賢之道，雖本於性命之㣲，而實見於綱常之著；雖極於彌綸叅賛之功，而亦不遺乎洒掃進退之節。本末兼該，巨細畢舉，盖切於民生日用，而非杳㝠昏黙之謂也。至入道之方，則必先之以小學，以立其基本；繼之以大學，以收其成功，又有不可躐等而進者。孔孟既沒，道學失傳，有宋諸儒繼出，而考亭朱夫子實集其全。既章句大學一書，復蒐葺小學一編，其示士子以入道之方，可謂明且切矣。魯齋㓜而讀書，即有志於聖賢之道。後得考亭小學、四書，乃盡棄故習，一從事於其間。故立身行己，立朝事君，及乎退休教授，皆以朱子為依歸。學以躬行為急，而不徒事乎語言文字之間；道以致用為先，而不徒極乎性命之奥。其所得者，蓋純乎正而不可加矣。近世之士，有志乎聖賢之道者，往往刻意著述，留心性命。至於修齊治平之方，義利取舎之分，則多忽而不省。夫著述以明道，聖賢不廢，然非所急也。性與天道，夫子罕言，而四教之施，必以文行忠信，則其所先者可知矣。周子有言：「聖人之道，藴之為德行，行之為事業。彼以文詞而已者，陋矣。」或問程子何不以太極圗示人？曰：「恐滋學者入耳出口之弊。」然則刻意著述，留心性命，而忽於躬行致用之實者，不幾於陋而敝乎？子病此乆矣，而未能救也。廵撫公縣侯表彰魯齋許文正公之雅意，其有在於此乎？有志於聖賢之道者，可以省矣。

〈又題魯齋全書敘〉

魯齋許文正公，元大儒也。其道德功業，天下固已景仰而佩服之矣。獨其遺書散落乆，未萃其全。正德丙子，欽差廵撫河南地方右副都御史西蜀梧山李公檄下有司，令表彰先賢。戊寅，欽差總制軍務太子少保闗中幸庵彭公致仕，過河南而慕之，因以蒐集魯齋全書相託。廵撫公乃以命河内縣尹平涼髙侯傑，始屬魯齋七世孫婿四川按察司副使郝先生亞卿，未竟而亞卿卒，乃屬縣儒學教諭宰先生廷俊。既成書，乃屬瑭校正，謹為序其顛末，以見魯齋全書之集出於二公之意云爾。至魯齋之格言至論，所以啟廸來哲、垂訓後世者，則讀者當自得之，不待賛也。正德戊寅秋八月六日鄉後學何瑭叙

眉山楊學文撰魯齋遺書序

嘗謂「國家將興，必有禎祥」，故生偉傑之才，以輔英明之主，見之事業，發為文華，實闗世運，夫豈庸庸碌碌剪裁章句所可同日語哉！皇元泰宇肇開，羣英異弼，一時麟鳯，同賛雍熙。魯齋許公以布衣儒生，上結主知，於是罄其所學，吐露忠赤，作為奏議五篇，規模宏逺，言辭正直，條陳利害，展布經綸。肯綮中節，如庖丁之於刀；音奏和諧，如稽阮之於琴；矢不虚發，如由基之於弓，步武馳驅，如駟馬駕車，王良、造父為之後先也。使人讀之，金聲玉振，尚可想見。中齋蘇公來牧安成，既以先生大學撮要鋟梓，暇日復出遺藁，為天下公器，將廣其傳，使寰海内之民，欣覩聖朝文物之盛，其於後世修齊治平之道，豈小補哉！大德九年十月朔，眉山後學楊學文拜手書。

〈嘉禾倪顒又撰遺書序〉

元文正公魯齋許先生，覃懷人也。其道德文章，前賢賛之至矣。先生有遺書六卷，梓傳於世，其板在陜西學宫，邇來不復印行，想多脫落。成化辛卯，顒承乏來守是郡，即拜謁於先生祠下。既而訪求遺書，先生六世孫邑庠生綸出示是書寫本，而字多訛舛。又訪於致仕西安府同知河内王君濟安，購得其刻本。適鳳翔府學致仕教授修武韓君俊在家，遂托其校正，俾寫刻二本，叅互考訂於其間，書頗可觀。又幸遇廵撫都堂楊公、提學憲副陳公作興中州文教，顒遂謀諸同寅，命工鋟梓，以廣其傳焉。成化甲午夏四月吉日，懷慶府知府後學嘉禾倪顒頓首謹識。

〈常德周鑑撰許氏族譜序〉

譜所以明氏族，别系緒，俾昭穆相承，戚踈有序，甚有闗於風化而切世教者也。孝子順孫之尊祖敬宗、篤厚倫誼者，孰有重於此哉？河南河内許氏，本太嶽之後。至周武王，封其苗裔文叔於許，以續其嗣。而世逺族殷，復罹兵燹，漸至不可相攷者。至前元曰通者，隠德弗耀，鄉稱善人。有子二，長曰衡，仕元，累官至左丞，以道學名天下，諡文正。公尤其卓異也。自是曰子曰孫，隠顯相繼，具載於譜，何其盛也！今湖廣常德府知事許君驥者，實文正公五世孫也。出賛黄堂，恪守家法，廉介自持，始終不渝。兹而告老歸省，遂以牒譜屬鑑序之。深思其意，不獲有辭。夫萬物本乎天，人本于祖，其可以忘其本乎？故凡同是譜者，上以知本源之所自，下以明𣲖系之所傳，益逺而益明，愈乆而不紊。如此而謂譜之作無益於人，不可也。若夫子孫者，觀於是譜，昭乃祖之勲庸，仰位望之崇顯，奮然感發，思踵其美，相與昭緒於無窮，則譜之傳，歴乆而有光也。然則驥於今日惓惓然於斯者，所以思夫水木本源之義為何如哉？故程子有云：「管攝人心，收宗族，厚風俗，使人不忘本，須是明譜系。」正此之謂也。故書以序之。成化五年歲在己丑秋七月朔，常德府儒學教授周鑑序。

〈郡人郝綰大學要略序〉

吾鄉許文正公魯齋先生，身任斯道，接濂、洛、闗、閩之傳，其嘉言善行，遺書所收者甚少。綰謝事鄉居，宫保幸庵彭公過臨，命與其曽孫泰和博求遺集，萃為全書以傳，未能也。是編乃先生直言以教人者，其言切近精實，人所易曉。天台克菴陳公督學吾中州，嘗表章之，以訓吾多士。綰幸私淑而與有聞者，故先刋諸梓，與吾同志者共之。或者疵先生不當仕元。於戱楚之僣，公山佛肸之叛，孔子尚欲往，况生其地而為之民，坐視生民之糜爛而不之救，則心亦何能忍而身亦何所逃哉？自今觀之，綱常不至於滅絶，人類不至於泯棼，誰之功也？夷考先生之行，其是其非，必有能辨之者，因僣及之。正德戊寅春三月壬子河内郝綰謹序。

〈鄭王稽古千文敘〉

夫天下道行，道存政事；天下道隠，道著經書。若美里之周易、魯史之春秋、涑水之通鑑、考亭之小學，皆所以遵先王，述往事，詔來世而啟後學也。吾鄉元魏國文正公許魯齋先生，以天禀之純資，遭䘮亂之不造，海宇鼎沸，仁義息然。以詩書禮樂齊上下、變夷俗者，獨公耳。復取人君統系為一書，曰三皇、曰五帝、曰三代、曰漢、曰唐、曰宋、曰本朝，上接洪荒，下繫政治；曰稽古千文，以訓士子。精粗咸備，統紀不紊，數千年廢興，一佔可悉矣。於戱！業廣卷繁，艱求明確，累於是者，又豈謂勝然哉？愚居闕里，仰遺編，亦幸而遭者，故不度卑陋，録付梓傳，俾學者知聖王賢相，暴君辟吏、王伯僣偽、孫讓篡弑，夷狄中國，自莫逭乎公議。其於我皇祖清華夏，一中國，神功偉烈，又髙竝唐虞之治矣。或曰：「魯齋仕元之非，士君子譏之，以謂出處既不可取，而政事著作亦不足取也。王何獨取之，似近惑乎？」曰：是安得而為惑也？夫乘桴於海者，聖人欲為也；九夷之居者，聖人欲為也。謂中國之無君也，夷狄據於華夏，孰不為耻？當是時，河北之地已為元有，而普天率土，皆為臣民，不得不立朝行道，以及斯民也。况〈闕〉

魯齋遺書卷十四